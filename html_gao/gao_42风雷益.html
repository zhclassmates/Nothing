<html>
<head>
<title>Document</title>
</head>
<body>
<h2>42　风雷益</h2>
<p>卦体上《巽》下《震》，《巽》为风，《震》为雷，风自天来，雷自地出，是以《损》《乾》下画之阳为《巽》，《益》《坤》下画之阴为《震》。《益》者益阴，《损》者损阳。阳实，而《乾》为纯阳，实之至也，故可损；阴虚，而《坤》为纯阴，虚之至也，故曰《益》。且风之势过暴，必致摧丧万物，损之而其气和；雷之威不振，无以鼓动万物，益之而其气斯畅，是以损上益下，名其卦曰《风雷益》。</p>
<p>益</p>
<p>［31］</p>
<p></p>
<p>：利有攸往，利涉大川。</p>
<p></p>
<p></p>
<p>▲　甲骨文益</p>
<p></p>
<p></p>
<p>▲　篆书益</p>
<p>“益”字，上从兴，横之则从水，《坎》为水，亦为大川。下从皿，《释文》“益以增长为名，以宏裕为义”，增长宏裕，皆言其利益之普也。《震》为行，《巽》为利，故曰“利有攸往”。凡卦言“利涉大川”，有取《乾》，有取《坤》，有取《巽》，随卦取象。《益》上卦为《巽》，变《巽》之下成《乾》，变《巽》之上成《坎》，得《乾》《坎》之气；《巽》为风，风行最疾，波涛无阻，是以既曰“利有攸往”，又曰“利涉大川”也。</p>
<p>《彖传》曰：益，损上益下，民说无疆。自上下下，其道大光。利有枚往，中正有庆。利涉大川，木道乃行。益动而巽，日进无疆。天施地生，其益无方。凡益之道，与时偕行。</p>
<p>《益》与《损》相对，《损》者，减省也，《益》归于上，《损》归于下，未免有剥民奉君之象；益者，增加也，《益》归于下，《损》归于上，即孔子加富加教之意也。“民悦”者，即自《损》之《兑》下来，《兑》为悦，民受其益，必感其恩，故悦。下互《坤》，坤道无疆，《坤》亦为民，故曰“民悦无疆”。“损下益上”，谓之“上行”；“损上益下”，故曰“自上下下”。“道”者《乾》道也，损《乾》之阳，益《坤》之阴，《坤》得其益，适以成《乾》之大，显《乾》之光，故曰“其道大光”。旁通为《恒》，《恒》《彖》亦曰“利有攸往”，《恒》之“攸往”，利在恒久；《益》之“攸往”，利在“中正”，正而且中，是以“有庆”也。“利涉大川”，言木者三，《益》、《涣》、《中孚》是也，皆取《巽》木，《益》则《震》《巽》皆木，卦本三刚在外，四柔在内，有“刳木为舟”之象。乘风而行，蓬蓬然达于北海，蓬蓬然止于南海，斯之谓“利涉”，斯之谓“木道乃行”。《益》动而骄盈，则《益》即变《损》；动而巽顺，则所《益》日进。“益下”者，益《坤》也，故悦无疆，而进亦无疆。《乾》为施，《坤》为生，四时百物，并受化育，不可以方隅限，故曰“其益无方”。四时之序，由《震》而《巽》，《益》为正月之卦，风雷始作，膏泽下降，王者体之以益民，有加无已，道亦如斯，故曰“与时偕行”。</p>
<p>以此卦拟人事，所谓《益》者，有益于我谓之益，若于我有益，而于人有损，即不得谓之《益》，必于我有益，而于人亦无损，斯可谓之《益》矣。此谓“损上益下”，要即“裒多益寡”也。以此理家，因其有余，从而损之，则《损》即为《益》；因其不足，从而益之，则《益》不为《损》。以此治身，已有未克，力为损之，是损所当损；礼有未复，力为《益》之，是益所当益。得其益而往，则无往而不获益，即无往而不获利也。坦途可往，“大川”亦可往，惟其“中正”，乃得“有庆”。“木道”，谓《震》《巽》，凡人之所用，莫不各因其利，陆用以车，水用以舟，人力之无远弗届者，即赖此木道而行也。动者，《震》也，动而曰进者，得《巽》之顺也。推之天地之运行，上施下生，一气鼓铸，发育无穷，其为《益》未可限量。人事，一小天地也，亦惟法夫天地，顺时而推行已耳。</p>
<p>以此卦拟国家，卦义以“损上益下”为《益》，正为有国家者示一条戒：毋私尔财，毋剥下以奉上，毋足国以贫民。反是谓《损》，即使有孚而无咎，而《损》下终非美名，有国家者所当凛凛也。凡民情莫不欲无损而有益，有益则喜，喜则悦，益愈宏，悦愈众，所谓自西自东，自南自北，无思不服，其悦也，诚有悠久而无疆者矣。盖《益》之道，自上及下，悦之情，自下感上，上下相孚，即五爻所云“有孚惠心”者是也。道即《乾》道，损《乾》益《坤》，乃愈见《乾》道之大而光焉。《乾》为健行，《震》亦为行，故“利有攸往”，以斯而往，往无不利。涉川者，利用舟楫，舟楫以木而成，故曰“木道”。圣人“以美利利天下”，刳木剡木，应时定制，守约而施博，道济天下，知周万物，《说卦传》曰“益以兴利”，此之谓也。人主本惠心，行惠政，省方观民，百废俱举，归于有孚，其益无方。有施有生，天道也，地道也，君道也。与时偕行，一而已矣。</p>
<p>通观此卦，《损》与《益》名相反，而用相济。《乾》在下，邦国富庶之象，故《损》下；《乾》在上，朝廷《丰》盈之象，故《损》上。《损》上不曰《损》而曰《益》，厚其本也；《益》上不曰《益》而曰《损》，剥其基也，圣人所以示厚下也。能《损》则《益》，此卦所以次《损》也。“损上而益下”，即自上而下下，上以《益》往，下以悦来，上之益得“中正”也，下之悦在“有庆”也。是上“以美利利天下”，不期悦而民自悦焉。悦至此，将见悦以劳民，民忘其劳，则险难不避，波涛可涉，焉往而不得哉！故“利涉大川”。“益动而巽”，《震》为动，《巽》为顺，动而顺行，是以“日进无疆”。“其道大光”，《乾》道也；“木道乃行”，《巽》道也，亦《震》道也。《乾》动而为施，《坤》动而为生，不动不见其益，动则见其益，动无方，《益》亦无方。观夫天之道，随时而动，故其《益》随时而行，君子之“见善则迁，有过则改”，亦随时而迁，随时而改。知《益》之在身者如是，即《益》之在天下国家者，无不如是。上下互卦为《剥》，《剥》《象》曰“剥，上以厚下”，其旨与“损上益下”相同。然《剥》六爻多凶，而《益》六爻多吉，所谓因民之所利而利之，有《益》之惠，无益之病，故与《剥》上者有异焉。卦与《损》反，六爻亦与《损》先后互反。《益》初“大作”“元吉”，即《损》上之“大得志”也。《益》二“十朋之龟”，即《损》五之“或益”之龟也。《益》三“用凶事”，即《损》四之“损其疾”也。《益》四“迁国”，即《损》三之得友也。《益》五“有孚惠心”，即《损》三之“中以为志”也。《益》上“莫益之”，即《损》初之“酌损之”也。其辞或相因而来，其义或相济而成，其旨或相反而为戒。《语》曰：“节用而爱民，使民以时”，《损》者《节》用，《益》者爱民，“时”即“与时偕行”之义，国道之要在是焉。</p>
<p>《大象》曰：风雷，益。君子以见善则迁，有过则改。</p>
<p>风雷者，二气之升降、进退、周旋以相损益者也。故《震》上《巽》下为《恒》，《象》曰“雷风恒”，《巽》上《震》下为《益》，《象》曰“风雷益”。象以风雷易其位，盖以风雷相遇，天地之间，上下无常也。以方位言，《震》为卯，《巽》为辰巳，由《震》而《巽》，其行也顺，故其为《益》也宏。君子法之，见人之善则屈己以从，见已有过，则返躬自讼。故迁善当如风之速，改过当如雷之勇，谓之“见善则迁，有过则改”。“见”、“有”二字，可以见人己之分界。王弼曰：“迁善改过，益莫大焉。”</p>
<p>【占】　问时运：迅雷烈风，正当运途振作之际，改旧换新，在此时也。</p>
<p>○　问战征：电逐风行，正可一鼓而平。</p>
<p>○　问营商：有利则贸易，无则改售，宜迅速，不宜迟缓。</p>
<p>○　问功名：风雷合《益》，大得志也。</p>
<p>○　问疾病：是肝木太盛之症，治宜损阳扶阴。</p>
<p>○　问婚姻：《震》男《巽》女，天然配合。</p>
<p>○　问家宅：此宅防有雷击风摧之患，完者宜修葺之改作之，朽者宜改作之。</p>
<p>○　问讼事：返躬自省，怒息气平，讼事自罢。</p>
<p>○　问失物：已经迁改变易，不可复得。</p>
<p>○　问六甲：单月男，双月女。</p>
<h3>初九：利用为大作，元吉，无咎。</h3>
<p>《象传》曰：元吉，无咎，下不厚事也。</p>
<p>“大作”者，天子巡狩之事，所谓“春省耕而补不足，秋省敛而助不给”，其他祭告、赈贷、迁国，皆“大作”也。《震》为作，《巽》为利，《乾》为大，为元，《坤》为用，为厚，“厚事”，即“大作”。初居内卦之下，事之始也，王者举大事，建大功，利益计夫恒久，规则定于首图，故“利用为大作”。在初，其事与天下共为之，其《益》亦与天下共享之，斯下民乐事趋公，愿效其劳，不以其事为上之事，直以其事为己之事也，故得“元吉，无咎”。《象传》以“下不厚事”释之，谓不以其事厚重而难为，乃以其事轻易而乐从，踊跃争先，“吉无咎”焉。或云《震》属春，《巽》属春夏之交，“大作”者，东作之事，《系辞》所云“耒耜之利，以教天下，尽取诸益”。其说亦通。</p>
<p>【占】　问时运：好运初交，可以与作大事，无不如意。吉。</p>
<p>○　问战征：兵队初交，即可一战以成大功，有吉无咎。</p>
<p>○　问营商：初次营业，资本既厚，经营亦大，可获大利，且能悠久无咎。</p>
<p>○　问功名：可望大魁天下，大吉。</p>
<p>○　问家宅：此宅新造，屋宇宽大，大吉无咎。</p>
<p>○　问婚姻：大吉。</p>
<p>○　问讼事：此讼为公众大事，非关一己私愤也。无咎。</p>
<p>○　问行人：在外正当谋事立业，一时未归。</p>
<p>○　问六甲：生女。</p>
<p>【例】　明治二十四年，占秋收丰歉，筮得《益》之《观》。</p>
<p>断曰：此爻虞氏以“大作”为东作，即《系辞》谓耒耜之利取诸益，与所占秋收，爻象适合。爻辞曰“利用”，曰“元吉”，曰“无咎”，知收成必丰无歉。卦名曰《益》，卦体曰“益下”，年谷丰登，千仓万箱，正如《彖传》所云，“天施地生，其益无方”，吉莫大焉。</p>
<h3>六二：或益之十朋之龟，弗克违，永贞吉。王用享于帝，吉。</h3>
<p>《象传》曰：或益之，自外来也。</p>
<p>“十朋之龟”，解同《损》五，《益》二之龟，即《损》五之龟也。《损》五以龟奉上，《益》二即以下所奉者，转而益下。龟之益人，其灵爽足以世守，非在一时之吉也，故曰“永贞吉”。二居《震》之中，当位应《巽》，《震》为帝，为祭，故曰“王用享于帝”。“王”指九五，五用二之朋龟，告享于帝，以乞上祐，吉莫大焉。《郊·特牲》曰：“卜郊受命于祖庙，作电于祢宫官”，是为享帝用龟之事。《象传》以“自外来”释之，以《益》为内，《损》为外，龟自《损》来，故谓“外来”也。</p>
<p>【占】　问时运：主得意外之财，且能世守，永吉。</p>
<p>○　问战征：古者行军先卜，出师必祷，此爻均吉，其战必克。“自外来也”，可由外而攻之也。</p>
<p>○　问营商：贝货即货币也，“十”，数之盈也；“或益之”者，疑有神助也。营商得此爻，必获厚利，永吉。</p>
<p>○　问功名：古者命相举贤，皆从枚卜，既得吉兆，其显可知，故曰永吉。</p>
<p>○　问疾病：祷之即愈。</p>
<p>○　问家宅：二至四为《坤》，《坤》为安，为土，有安宅之象。《坤》“利永贞”故曰，“永贞吉”。此宅可以久居也。</p>
<p>○　问婚姻：《震》《巽》为长男长女，卜凤之兆，自昔称祥，百年好合，故得永吉。</p>
<p>○　问六甲：生男。</p>
<p>【例】　友人某来，请占某富绅家政，筮得《益》之《中孚》。</p>
<p>断曰：二爻处内卦之中，体柔当位，卦名曰《益》，已知伊家内政得当，有益无损也。《汉书·食货志》云：“人用莫如龟”，龟者货贝；“十朋之龟”，“十”，盈数，富足之象。“或益之”者，不知谁为益之也。《象传》曰“自外来也”，盖谓其《益》有来自外者也。《正义》谓二居《益》用谦，物自外来，朋龟献策，弗能违也，故曰永贞乃吉。享帝者，谓明灵降福，报告于天也，即《损》五所谓“上祐”，“上”，天也，“自天祐之，吉无不利”，其在斯乎？今占某富绅家政，得此爻辞，知某富绅家风清正，内政修明，卜之而蓍龟呈祥，祷之而神明赐福。家道之盛，日进日益，盖有应乎时，得乎天，可大可久，而未有艾也。</p>
<h3>六三：益之用凶事，无咎。有孚中行，告公用圭。</h3>
<p>［32］</p>
<p>《象传》曰：益用凶事，固有之也。</p>
<p>六三以阴居阳，处《震》之极，是动而求益者也，故曰“益之”。下互《坤》，《坤》为用，为事，为死丧，故曰“用凶事”。《益》在于三，民信素著，不特处常为益，即处变亦为《益》。盖《益》非私己，用适其时，志在拯凶，事得无咎，故曰“无咎”。三动体《家人》，《家人》上爻曰“有孚威如”，《震》为应，诚心相应，有威孚之象。三当内外卦之中，《震》又为行，故曰“有孚中行”。《震》为诸候，又为告，故曰“告公”。《周礼》，“珍圭以征守，以恤凶荒”；毛氏西河云，“凡王者忧凶之礼，出珍圭以致王命，使恤凶之地，或去其征，或弛其政”，此即《益》下之“用凶事”者也。圭为符信，所以示信，以通上下之情也，故曰“告公用圭”。《象传》以“固有之也”释之，谓《益》“用凶事”，在民若第知为益，而不知为凶，以为其事为固有之也。夫《益》而至于“用凶事”，斯真其益之无方矣；。凶事而若“固有之”，愈见民悦之无疆矣。初爻《象传》曰，“下不厚事”，意亦相同。</p>
<p>【占】　问时运：运途多歉，以其素行诚实，人皆信之，可以无咎。</p>
<p>○　问战征：兵本凶事，又陷危地，幸众军同心戮力，得奔告大营，获救出险，无咎。</p>
<p>○　问功名：先苦后甘，先难后获。</p>
<p>○　问营商：谚云“欲求富，走险路”。</p>
<p>○　问家宅：此宅多凶，惟有中行之德，斯能逢凶化吉。</p>
<p>○　问婚姻：恐从丧服中成亲，然无咎也。</p>
<p>○　问讼事：须诉之上官，乃得准信，罢讼。</p>
<p>○　问失物：恐涉词讼。</p>
<p>○　问六甲：生男。</p>
<p>【例】　友人某来，请占气运，筮得《益》之《家人》。</p>
<p>断曰：爻辞曰益用凶事，是能极凶济危，为《益》之至难至急者也。曰“有孚中行，告公用圭”，是必所益之事，得中行之道，可见信于人，即告诸上官而无不允行也。今足下占气运，而得此爻，知足下有过于求益之心，一涉私己，咎有难免，幸而志在救凶，素行中正，又能实心办事，可以无咎。此皆就爻象而论也。近闻足下设立移民会社，于西亚米利加地方，收买土地，创办开垦牧畜之业，使无产之徒，各就其业，爻辞所云“益之用凶事”者，盖指此也。迩来贫民信之，纷纷迁徒出外，即爻辞所谓“有孚中行”也。政府以足下创此拯凶济危之大业，为之赏誉嘉奖，即爻辞所谓“告公用圭”之义也。至四爻曰“从，利用为依迁国”，其辞愈明。五爻曰“有孚惠心”，其德愈新。《象传》曰“大得志也”，正足下得志之时也。</p>
<p>【例】　明治二十五年四月，余就任北海道炭矿铁道会社长，一次巡行铁道矿山，地当严冷，冻雪未消，一时胃寒罹疾，止宿札幌旅店，就札幌病院长诊察，发热超四十度。翌朝约将入院，因之一筮，得《益》之《家人》。</p>
<p>断曰：此卦名曰《益》，《益》之为言增也，于病亦然。爻曰“益之用凶事，”在病恐愈增凶也。至翌日则当四爻，四爻有“利用”“迁国”之辞。</p>
<p>余笃《易》占，决计带疾发程，遂告病院长，请给药剂，院长止而不听，即夜自小樽搭汽船，翌朝至函馆。忽得札幌来电，报昨夜札幌市中失火，余所止宿旅店，已被回禄，乃知《易》机所云，有不在病，而在火者，其神妙诚不可测也。时札幌新闻社所论，谓余举动，有预知有火而去者，然余因病而占，就病论病，第知为凶，犹幸无咎，故得力疾而行，并未尝推测火灾，今灾后推绎，乃知变卦为《离》，《离》为火也。</p>
<h3>六四：中行，告公从，利用为依迁国。</h3>
<p>《象传》曰：告公从，以益志也。</p>
<p>四居《巽》之始，与初相应，与三相比。初曰“利用”，故四亦曰“利用”；初曰“为大作”，四之“迁国”，即“大作”之事也。三曰“中行”，曰“告公”，故四亦曰“中行告公”，三四皆当内外卦之中，故皆为中行。“告”，指三，“公”，指四，以四为《益》主爻，三欲益下，恐四阻之，是以告于四也。“公从”者，四从之也，上互《艮》，《艮》为社稷，下互《坤》，《坤》为国邑，《震》为奔走，《巽》为进退，皆有迁之象，故曰“迁国”。卦体本为《乾》《坤》《否》，《否》五爻曰，“其亡其亡，系于苞桑”，有国难之忧焉；《否》《象传》曰“俭德辟难”，有遁避之意焉；《否》变而为《益》，故利用迁国。《左传》隐公五年，《传》曰“我国之东迁，晋郑焉依？”盘庚曰：“视民利用迁”，皆以迁为益者也。《象传》以“益志”释之，谓四从而迁之，四之志，惟在《益》下也。按《震》为东方，《巽》为东南，《易》当殷周之际，“迁国”者，指太公迁歧而言，岐属殷西南，为《坤》方，是明证也。</p>
<p>【占】　问时运：目下有难，宜择善地暂避。</p>
<p>○　问战征：宜退兵移营，急请救援。</p>
<p>○　问营商：宜禀告店主，改迁别地，另开市面。</p>
<p>○　问家宅：宜迁居。</p>
<p>○　问功名：不成，须改就别业。</p>
<p>○　问婚姻：须别寻媒妁。</p>
<p>○　问失物：不得。</p>
<p>○　问六甲：生女。</p>
<p>【例】　友人来请占某贵显气运，筮得《益》之《无妄》。</p>
<p>断曰：卦象为损上益下，爻象为动众迁国，某贵显身任当道，为国为民，正合此象。我国寰海平定，固无盘庚迁殷，太公迁岐之事，惟近来为开拓北海道地面，使内民移住。天皇陛下议就北海道建筑行宫，为避暑计，爻辞所云利用迁国，意者其在此乎？且闻移民之议，某贵显实主其事，爻所云“中行告公”，谓某贵显秉中行之德，创利用之谋，进告于天皇，得以允从而行也。此为国家开化之盛业，即可卜贵显运命之盛行也已。</p>
<p>友人大喜曰：爻辞精切的当，诚吉事之占也，当速回告某贵显。匆匆辞去。</p>
<h3>九五：有孚惠心，勿问元吉。有孚惠我德。</h3>
<p>《象传》曰：有孚惠心，勿问之矣。惠我德，太得志也。</p>
<p>五爻刚健中正，得位居尊，为《益》之主。以惠为益，其益越大，以心行惠，其惠愈宏，是以实心行实惠，心无尽，惠亦无尽，故谓“有孚惠心”。自初爻以来，凡巡狩、祭告、赈灾、迁国，无一非惠民之事，即无一非惠民之心，所谓“乾元以美利利天下”者，即此心也。事之《益》，其吉待问，心之惠，其吉不待问矣，故谓之“勿问元吉”。信惠之施于下者，在我为心，下之受此信惠者，目之为德；九五得《坤》气，《坤》为我，故谓之“有孚惠我德”。“问”，问卜也，古者举大事，必卜之，以决吉凶。以惠行政，勿疑何卜？“元吉”，即从初爻“元吉，无咎”来，上以孚惠下，下即以孚德上，下上交孚，上益下而上亦受其益也。《象传》以“大得志”释之，谓本此惠心，行此惠政，天下皆受我德惠，而中心诚服，正可得志而有为也，故曰“大得志也”。</p>
<p>【占】　问时运：“心好无歹运”，以仁存心，事无不吉，不待问也。</p>
<p>○　问营商：以义为利，诚实相交，利益与共，以此为商，利益广矣。</p>
<p>○　问功名：实至名归，大吉。</p>
<p>○　问战征：罚必信，赏必公，战无不克，大吉。</p>
<p>○　问家宅：此为仁里德门，勿问而知为善人之室也，大吉。</p>
<p>○　问婚姻：非亲即友，必是旧交，“勿问元吉”。</p>
<p>○　问六甲：生女。</p>
<p>【例】　友人某来曰：欲以某氏子为养嗣，占前途吉凶。筮得《益》之《颐》。</p>
<p>断曰：九五《坎》爻，《坎》为孚，为心，为美，亦为后，故爻辞曰“有孚惠心”。美，即吉也，为后者，适合足下养嗣之占也。卦以损上益下为《益》，就嗣论，《益》在损父益子。“有孚惠心”，是父以诚实之心，授惠于子，子必乐为其子，不待问而知其吉也。子既受父之惠，当必有以报父之德，将承父之业，继父之绪，必兴父之宗，故曰“有孚惠我德”。《诗》所云“为他人子，为他人子”，可不必咏也。</p>
<p>【例】　明治二十八年，占我国与清国交际，筮得《益》之《颐》。</p>
<p>断曰：此卦内卦为雷，其性动，外卦为风，其性顺；内卦属我，外卦属清，即可见两国之动静矣。卦名曰《益》，知两国必互受其益。爻居九五，应在六二，二内，五外，亦当以二属我，以五属清。二爻曰：“或益之十朋之龟，弗克违，永贞吉”，在我国得此十朋之益者，即清之偿款是也。“永贞吉”者，谓其吉不徒在一时也。五爻曰，“有孚惠心，勿问元吉。有孚惠我德”，谓清与我国，从此议和以后，不问而知其元吉。论欧洲各国，虎视耽耽，惟图损清而益己，或侵其地，或夺其利。在清固守旧政，不知改图，其为外邦所损削者，亦不知凡几矣。而我与清幅员相邻，当思有利共享，有益共受，以共保此东海之国也。《象传》曰，“大得志也”，不为欧西各国所轻视也。</p>
<h3>上九：莫益之，或击之。立心勿恒，凶。</h3>
<p>《象传》曰：莫益之，偏辞也。或击之，自外来也。</p>
<p>上九，阳刚居外卦之极，是求益而过甚者也，太过则变，变则不为益而为击矣。圣人观象设卦，以“损上益下”为《益》，其心本偏在厚下，至上九，为上之益下者已多，转而责下之益上，非待“莫益之，”夫且“或击之”。“或”者众而未定之辞。上动体为《屯》，“屯其膏”，即“莫益之”之谓也；反卦《损》，《损》上为《艮》，《艮》为手，故称“击”也。《巽》为进退，为不果，是无《恒》也；上动为《坎》；《坎》为心，本以《益》下之心，易而为《益》上之心，是无《恒》也。旁通为《恒》，《恒》上曰“振恒，凶”，振恒致败于垂成，无《恒》不可以持久，故皆凶也。《象传》所云“偏辞”者，谓其心之偏而不公也。“外来”者，谓其击之出于意外也。</p>
<p>【占】　问时运：好运已退，贪心过甚，防有意外之祸。</p>
<p>○　问战征：不待添兵加饷，即可进击。</p>
<p>○　问营商：专求利己，所谓不夺不厌，必启争端，凶。</p>
<p>○　问功名：夺人之功以为名，其名必不久也，凶。</p>
<p>○　问家宅：此宅地位太高，有害无利，不可久居。</p>
<p>○　问婚姻：恐不能偕老。</p>
<p>○　问讼事：讼事无恒，转凶为吉。</p>
<p>○　问行人：防中途有盗劫之患，凶。</p>
<p>○　问失物：或已打破，不可得也。</p>
<p>○　问六甲：生女。</p>
<p>【例】　友人某来，请占气运，筮得《益》之《屯》。</p>
<p>断曰：卦名曰《益》，本有大得利益之象。今占得上爻，上爻居《益》之极，物极则变，恐非特无益，且有损伤之患。爻辞曰“莫益之”，是无益也；曰“或击之”，是被伤也；曰“立心无恒”，谓人心不测，反手为雨，覆手心云，防有意外之变也；终之曰“凶”，明言其占之不吉也。爻象如是，足下当有戒焉。</p>
<p>友人闻之，颇为心忧。后据所闻，此友一日至某家，商借千金，适某家藏金无为多，仅借得五百元，怀之而归。途过某友家，告以其故，曰今因商要用款，约需千元，顷向某氏，货得其半，复欲向君假取，以足其数。此友即以囊乏余金婉辞，不知此友近遭破落，知其携有巨金，忽生不良，伺其归途，乘间袭击，夺其金而去，某氏失金，又被重伤。日后此友就缚，始知夺金者，即为此友，倍感《易》理先示其兆也。</p>
<p>【例】　明治二十六年某月，受亲友雨宫敬次郎之嘱，占银货涨落之结局，筮得《益》之《屯》。</p>
<p>断曰：此卦下卦为《震》，《震》为玄黄，上卦为《巽》，《巽》为白色，白色银，黄色金也。卦象《巽》上《震》下，是为银高金落，可知银之出产，多量于金也。爻辞曰：“莫益之，或击之。立心勿恒，凶。”“莫益之”者，为价不再涨；“或击之”者，谓价必损减“或”者，将然之辞；“勿恒”者，谓时价无定也。上爻变而为《屯》，《屯》者，难也。银货下落，市面皆受困难，必待出《益》入夬，夬者决也，将决去其弊，使银货时价，再得复旧也。若第以纸币充行，恐未可永久继续也。</p>
</body>
</html>
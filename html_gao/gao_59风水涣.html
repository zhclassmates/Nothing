<html>
<head>
<title>Document</title>
</head>
<body>
<h2>59　风水涣</h2>
<p>卦体《乾》四与《坤》二易位，《乾》变《巽》，《坤》变《坎》，合而成《涣》涣者，散也，《坎》为水，水之散，万派分流；《巽》为风，风之散，四郊遍被。《巽》上《坎》下，象取风行水上，是风水相遭。水则悠然长逝，风则过而不留，有涣之象焉，此卦所由名《涣》也。</p>
<p>涣</p>
<p>［78］</p>
<p></p>
<p>：亨。王假有庙，利涉大川，利贞。</p>
<p>《正义》曰：“散难释险，故谓之涣”；难散则理平，险释则心通，故亨。卦体三阴三阳，自《乾》《坤》来，《乾》为王，故曰“王”。旁通《丰》，《丰》《彖》辞曰“王假之”，故曰“假”。上互《艮》，《艮》为宗庙，故曰“有庙”。《坎》为大川，《巽》为利，下互《震》，《震》为足，有涉之象，故曰“利涉大川”。庙者，鬼神之所在也。《中庸》言“鬼神之德，洋洋乎如在其上，如在其左右”，涣之至盛者也。“大川”，众流之所归也，注焉而不满，酌焉而不竭，涣之显著者也，于假庙见扬诩之盛，于涉川得利济之宏。然《涣》虽主散，形象则发扬于外，而精神贵凝聚于中，故曰“利贞”。</p>
<p>《彖传》曰：涣，亨，刚来而不穷，柔得位乎外而上同。王假有庙，王乃在中也。利涉大川，乘未有功也。</p>
<p>《序卦传》曰：“兑者，悦也。悦而后散之，故受之以涣。”盖以《涣》继《兑》，谓能悦则涣，涣则亨，是《涣》之亨，亦即《兑》之亨也。为卦《坎》刚自《乾》而来，坎水长流，无有穷极，故曰“刚来而不穷”。《巽》柔得位于外，《巽》风行水，飘然俱往，故曰“柔得位乎外而上同”。是刚在中而不穷于险，柔在外而得与五同，所以能散释险难，而致亨通也。至险难既散，王乃有事庙中，得以精诚上假，故《传》释之曰“王乃在中”，是就其德而言之。涉川者涉难也，即《系辞》所谓“舟楫之利，以济不通，盖取诸涣”者是也，故《传》释之“乘木有功”，是就其象以譬之。</p>
<p>以此卦拟人事，一身所患，胸怀不畅则疾生，意气不舒则争启；一家所患，内外间隔则弊成，上下壅阻则乱作。有以涣之，则百弊解散，而万事亨通矣，譬如云雾阴冥，得风而消解；譬如沟浍污浊，得水而流通。此君子所以取象于《涣》也。人生作事，每患性质之多偏，亦患位置之不当，如能刚来而济柔，动于内而无险困之难，柔往而辅刚，止于外而无违逆之乖，斯无往不利，亦无事而不亨也。行见积其诚以事神，而鬼神来假，因其利以涉难，而舟楫有功，是皆因涣而推及之也。盖涣于内则气畅，涣于外而理顺，涣以处己即心平，涣以待人则情洽，一生疑虑，涣然水解，《涣》之为用甚神矣。</p>
<p>以此卦拟国家，国家之于人民，欲其聚不欲其涣也；国家之于财用，宜其聚复宜其涣也，而独至于险难，则务取其涣焉。险不涣则危无以济，难不涣则乱无以消。王者秉刚中之德，处至尊之位，欲以解天下之纷乱，散天下之郁结，挽回国运之困厄，使斯民咸得其欢悦，此《涣》卦之所以次《兑》悦也。卦以九二为刚，二自《乾》来，故曰“刚来”；以六四为柔，四为阴位，故曰“得位”。刚不穷而涣乃见其亨，柔同上而涣自得其正焉。推之涣以享祖，假庙所以尽其诚也，于以见鬼神之德之盛矣；涣以致远，涉川所以济其险也，于以见舟楫之功之普矣。盖天以风之疏散，化育群生，地以水之流通，贯注四海。王者亦取其象，以平天下之乱，以解万事之纷者，莫如此涣而已。</p>
<p>通观此卦，“涣者，离也”，离者复合，散者复聚，故全卦有离合散聚之象。刚来不穷，柔而上同，卦之体也；王在庙中，“乘木有功”，卦之用也；曰“亨”，曰“贞”，卦之德也；曰“庙”，曰“川”，卦之象也。《大象》曰，“先王以享帝立庙”，即《彖》所谓假庙之旨也。盖庙立则昭穆之位定，王假则祭享之诚通，斯灵爽藉是而聚，即民心藉是而系焉。《涣》之正所以合之也，故《萃》亦言“王假有庙”。“萃者，聚也”，以萃而假，神志一焉；以涣而假，精诚通焉。《萃》与《涣》相反，而适以相须，故取象从同。至《易》言“利涉大川”者三，皆取《巽》木，《益》曰“木道乃行”，《中孚》曰“乘木舟虚”，《涣》则曰“乘木有功”，盖谓王者声名洋溢，内则孝享夫祖考，外则化被夫蛮夷，是以舟楫之利，独取诸涣者，此也。六爻言涣，皆隐寓聚象，故初遇险而顺，二阳来脱险，三临险忘身，四成《涣》忘人，五居尊忘天下，六超然遐举，涣以“远害”，所谓恭己无为，化驰若神者矣。故卦以三阴最吉，三阳次之。说者谓《易》道尚刚，一偏之论也。</p>
<p>《大象》曰：风行水上，涣，先王以享于帝，立庙。</p>
<p>先王见风之虚，得鬼神之象，见《坎》之盈，得祭祀之象。夫风无形，遇水而成形，非水则风不可见；鬼神无睹，入庙而如睹，非庙则上帝祖考不可见。聚则为有，散则为无，鬼神之情状，犹风之行水上也。人心诚敬之所聚，莫如鬼神，故大难始定，人心未宁之时，享帝而告成功，立庙而事祖考，聚将散之神灵，安镇之以接天神，交祖考。盖物本于天，人本于祖，故享帝以报其生成之恩，立庙以报其功德之盛，使天下之人，皆尊尊亲亲，不忘其本，以聚人心之涣散，故曰“先王以享于帝立庙”。</p>
<p>【占】　问时运：运途亨通，有乘风破浪之概。</p>
<p>○　问战征：利用海军。</p>
<p>○　问营商：财水流通，得天神护佑，大利。</p>
<p>○　问功名：风随帆转，水到渠成，有即日成名之象。</p>
<p>○　问家宅：宜祷告神祗，自然获福。</p>
<p>○　问婚姻：中男长女，自成佳偶。</p>
<p>○　问疾病：“风行水上”，去而不留，病象危矣；立庙”，有魂归窀穸之象，故凶。</p>
<p>○　问失物：难得。</p>
<p>○　问六甲：春夏生女，秋冬生男。</p>
<h3>初六：用拯马壮，吉。</h3>
<p>《象传》曰：初六之吉，顺也。</p>
<p>初处《坎》之下，《坎》为险，初乃始陷于险者也。陷《坎》者，利用拯，何以拯之？初与二近，二得乾气，《乾》为马，《乾》健故“马壮”。初得二拯，如马之因风而走，得以脱险也，故“吉”。按；《明夷》亦曰“用拯马壮，吉”，《明夷》下互《坎》，二动为《乾》，故“用拯”亦取《乾》马，与《涣》初同象。《传》以“顺”释之，初本《坤》体，《坤》为顺，以《坤》之顺，用《乾》之健，是以吉也。《明夷》《传》曰“顺以则也”，其旨亦同。</p>
<p>【占】　问时运；运多险难，幸而遇救，危而反吉。</p>
<p>○　问战征：初次临阵，赖战马精良，得以解围出险，故吉。</p>
<p>○　问营商：资本微薄，深幸同事相助，得以获利。</p>
<p>○　问功名：行午马运，必可成名。</p>
<p>○　问家宅：新建大厦，好有禄马临向，吉。</p>
<p>○　问婚姻：《乾》造以肖马者吉。</p>
<p>○　问疾病：病宜急治，得遇马姓医士为吉。</p>
<p>○　问行人：驿马已动，即日可归。</p>
<p>○　问六甲：生男。</p>
<p>【例】　友人某来，请占气运，筮得《涣》之《中孚》。</p>
<p>断曰：初六当《坎》之始，“坎者，陷也”，如身陷坎险，一时难以自脱。初爻偶体属阴，用以拯者必藉阳刚，马《乾》象，得《乾》刚之气，故足以拯之，是初以遇拯得吉也，即卜筮书所谓“绝处逢生”之象。今足下占气运，得初爻辞，知足下现时运途，正在困难之中，幸赖朋友，力为救护，得以脱离灾厄。足下惟当顺从其言，自可逢凶化吉。此友或系肖马，或系姓马，当必有暗合其象者。《易》占之神妙，往往不可测度，足下后当自知之。</p>
<h3>九二：涣奔其机，悔亡。</h3>
<p>［79］</p>
<p>《象传》曰：涣奔其机，得愿也。</p>
<p>九二以阳居阴，象取以阳假阴，故《彖》云假庙，二当之。下互《震》，《震》为奔，上互《艮》，《艮》为坚木，有机之象；二与五应，机，谓五也。“涣奔其机”，谓假庙而奔就神几，机几字通，即《家语》“仰视榱桷，俯察机筵”是也。王在庙中，洞洞属属，以其恍惚，以与神明交，斯涣者假矣，故“悔亡”。《象传》以“得其愿”释之，谓骏奔在庙，得受其福，故曰“得愿也”。</p>
<p>【占】　问时运：运途顺适，得如所愿，灾悔俱亡。</p>
<p>○　问营商：运货贸易，得所凭依，可以如愿而偿也，吉。</p>
<p>○　问功名：所愿必遂。</p>
<p>○　问战征：虽当涣散败奔，得所依藉，可图恢复，何悔之有？</p>
<p>○　问婚姻：内卦《坤》体，二变为《乾》成《坎》，《坎》为中男；外卦《乾》体，四变为《坤》成《巽》，《巽》为长女，此配必女长于男。木水相生，佳偶也。</p>
<p>○　问家宅：此宅眷属有奔败之难，幸在外得所凭依，所谓适我愿也。</p>
<p>○　问疾病：郁郁不乐，隐几而卧，得遇良医，可以无忧。</p>
<p>○　问六甲：生男。</p>
<p>【例】　友人栀尾某曰：余曩以己地，出押于某华族，订立券证，约以后日得金，准许备价取赎。至今地价腾贵，照曩时押价，一增其三，某华族因之背盟，指不许赎。余遂使代言人及壮士逼索，某华族惧，乃挽余亲戚某，出为谈判。余不得已以若干金，酬报代言人与壮士，嘱为了事，而壮士意犹不满，迁怒于余，意欲要路狙击，余甚患之。请占其处置如何？筮得《涣》之《观》。</p>
<p>断曰：内卦为《坎》，《坎》者险也，难也；外卦为《巽》，《系辞》曰“巽以行权”，谓《巽》得行其权变也。二爻曰“涣奔其机”，“奔”，奔避其难也，二与五应，谓奔就于五也。五处《巽》中，谓能“巽以行权”，足以涣散其难，故得“悔亡”。就此爻象，教足下奔避于外，自得有人出而处置，可以无悔。</p>
<h3>六三：涣其躬，无悔。</h3>
<p>《象传》曰：涣其躬，志在外也。</p>
<p>三体坎水，上体《巽》风，三之趋上，如水过风而流，木得水而浮，有相待而涣散者也，故三至上互《艮》，《艮》为躬，曰“涣其躬，无悔”。《象传》曰“志在外”，谓外卦也，志应夫上也。</p>
<p>【占】　问时运：三处《坎》之极，是运当坎险之时，忘身赴难，得以出险，可免悔也。</p>
<p>○　问战征：能国而忘身，忠勇可嘉，去复何悔？</p>
<p>○　问营商：运货在外，跋涉风波，备尝艰苦，有重财轻命之象。</p>
<p>○　问功名：有杀身成仁，名垂竹帛之荣。</p>
<p>○　问婚姻：有捐躯尽节之志，可悲，可嘉。</p>
<p>○　问家宅：此宅临坎水之上，宅主宜出行在办，得可免灾。</p>
<p>○　问行人：未归。</p>
<p>○　问六甲：分娩在即，生男。</p>
<p>【例】　友人某来，请占气运，筮得《涣》之《巽》。</p>
<p>断曰：《涣》之三爻，正当《坎》难之极，是身陷坎中而不能解脱也；惟赖上爻远来援救，斯得涣然消散，可以无悔。今足下占气运，得《涣》三爻，知足下运途淹蹇，譬如行船入海，正遇风波之险，须得远来巨舟，相为救援，斯能共脱险厄，得远灾悔，以保身命。三爻居内外卦之交，内《坎》外《巽》，《坎》，险也；《巽》，顺也，有出险入顺之象，是以“无悔”。</p>
<h3>六四：涣其群，元吉。涣有丘，匪夷所思。</h3>
<p>《象传》曰：涣其群，元吉，光大也。</p>
<p>六四居《巽》之始，卦体本《乾》，下画化《坤》成《巽》，《坤》为众，《坤》化《巽》，则其群涣矣。《坎》刚中得《乾》之元，故曰“涣其群，元吉”。上互《艮》，《艮》为丘，丘，聚也，高也，谓既涣其坎险，又复聚而成为高丘，是涣中有聚也，故曰“涣有丘”。四为《巽》卦之主，《系辞》曰，“巽，德之制也”，又曰“巽称而隐”，谓《巽》能因事制宜，隐见无常，化裁之妙，有非寻常所可测度者，故曰“匪夷所思”。《传》以“光大”释之，谓四出《坎》入《巽》，所以化险为夷者，正赖此正大光明之作用也。《坤》曰“含宏光大”，四得《坤》气，四之“光大”，即自《坤》来也。</p>
<p>【占】　问时运：能解脱困难，复成基业，正大运亨通之时。</p>
<p>○　问营商：绝大手段，能散财济危，又能独成丘壑。</p>
<p>○　问功名：有独出冠时之概。</p>
<p>○　问战征：军容之盛，忽散忽聚，忽高忽低，忽而万马无声，忽而一丘高峙，变化之妙，有出意表者，此神化之兵也。</p>
<p>○　问疾病：散其外邪，又当聚其元气，病自疗矣。</p>
<p>○　问家宅：邻居旷远，独成一家，自得幽趣，吉。</p>
<p>○　问讼事：“涣其群”，其讼必解矣，吉。</p>
<p>○　问六甲：生女。</p>
<p>【例】　长崎女商大浦阿启，明治七八年间，管理横滨制铁所。一日将乘名古屋船归乡，预电报知家人，期以某日到家。届期有报，名古屋船于周防遭难，家人惊愕，急以电信问余。余不知大浦氏果否乘船，亦不知此船有否遇险，无已，乃为一筮，筮得《涣》之《讼》。</p>
<p>断曰：此卦《巽》为木，《坎》为水，舟浮海上之象。其辞曰：“涣其群，元吉。涣有丘，匪夷所思。”“涣其群”者，谓离众人而出险也；“涣有丘”者，谓出险而独在丘上也；“匪夷所思”者，谓不须忧虑也。由是观之，知必脱其难也。</p>
<p>余即以此占，电复长崎，长崎家人得此报，疑信未决。未几大浦有电到家，云已脱险，家人始安。</p>
<h3>九五：涣汗其大号，涣王居，无咎。</h3>
<p>［80］</p>
<p>《象传》曰：王居无咎，正位也。</p>
<p>五为尊位，《彖》所称“王假”，五当之。号，令也，“大号”，大政令也。五有刚中之德，以天下之险为己险，欲涣散天下之险，以发此“大号”也。“涣汗”者，刘向云：号令如汗，出而不返者。王者无私居，畿甸非近，要荒非远，一人之身，涣之即为万民，一人之心，涣之即为万几，布于四海，犹汗出于身，而浃于四体，故曰“涣汗”。天下之困苦，得仁政而解，一身之邪热，得汗出而消，其所涣一也。三至五体《艮》，《艮》为居，“王居”者，京师也。《论语》所云“譬如北辰，居其所，而众星拱之”者，王居之谓也。“涣王居”者，号令之涣，自近而远，其单敷万方者，要必正位凝命，自王居始也。“无咎”，即“履帝位而不疚”之意，《象传》以“正位”释之，盖以九五为正位，王者居之，得以号令天下。以一亿兆之心，而济万民之险，皆由君德与君位正当之功也。</p>
<p>【占】　问时运：运位得正，语默动静，百事皆吉。</p>
<p>○　问营商：地位正当，货物流通，所到无不获利。</p>
<p>○　问功名：位近至尊，名闻天下，大吉。</p>
<p>○　问战征：号令严明，军威整肃，得奏汗马之勋。</p>
<p>○　问婚姻：必得贵婿。</p>
<p>○　问家宅：此宅非寻常百姓之家。</p>
<p>○　问疾病：一汗即愈。</p>
<p>○　问六甲：生女，主贵。</p>
<p>【例】　明治二十七年六月，朝鲜有东学党之乱，有朝鲜人朴泳孝者，流寓我邦，眷念故国，实抱杞忧。请余一占，筮得《涣》之《蒙》。</p>
<p>断曰：“涣者，散也”，全卦大意，皆以散难释险为主。五爻居尊为王，“大号”者，王所散布之政令也；“涣汗”者，谓其令出必行，犹汗出于身而不返也。足见号令严明，可以解脱险难，奠厥攸居，斯无咎矣。今朴氏占问伊国治乱，得《涣》五爻，玩其爻辞，知伊国祸逼王居。九五者，王也，王当速发号令，诏告天下，涣散凶党，奠定王居，斯可保全而无咎也。卦体下互《震》，《震》属东方，则救护朝鲜者，必在我国也。朴氏可无忧焉。</p>
<p>【例】　明治二十七年六月，山田德明氏，偕美人某来问曰：今回日本兵渡航朝鲜，抑与朝鲜开战乎？余曰；军事机密，非余所知，惟一占，则可以知之。筮得《涣》之《蒙》。</p>
<p>断曰：汗者肤腠之所出，出则宣人之臃满，愈人之疾苦，犹王者之有教令，释天下之难，使之各得其所也，故曰“涣汗其大号”。“涣王居”者，谓大号之宣布，始于王居，盖有自近及远，自内及外之旨焉。卦名曰《涣》，其义总在涣散险难也。今占我国与朝鲜机密军事，得《涣》五爻，乃知我国此番得闻朝鲜乱耗，速发号令，派遣军舰，远航韩国，旁观者以为我国将与朝鲜启衅，玩此爻辞，可信别无他意。</p>
<p>美人得此断辞，遂译作西文，揭布外国新闻。</p>
<h3>上九：涣其血，去逖出，无咎。</h3>
<p>［81］</p>
<p>《象传》曰：涣其血，远害也。</p>
<p>上与三应，三体《坎》，为血卦，故曰“涣其血”。盖人身血脉以流通为安；以郁结致病，“涣其血”，斯体气舒畅，则忧患自消。“逖”，忧也，《坎》为逖，且上爻居《涣》之极，已出坎险，故曰“去逖出”。逖既去矣，咎自无也。《象传》以“远害”释之，谓上去《坎》已远，故害亦远矣。一说，谓上出卦外，逖，远也，身之有血，犹川之有水，喻言川流通达，风驰远去也。即取《大象》“风行水上”之意。</p>
<p>【占】　问时运：运途通达，灾去福来。</p>
<p>○　问战征：卦体从《乾》《坤》来，《坤》上曰“龙战于野，其血玄黄”，有战则两伤之象。</p>
<p>○　问营商：血者，资财也。商舶远出，贸易亨通，可以获利，自无忧也。</p>
<p>○　问功名：有投笔从军之象。</p>
<p>○　问婚姻：有远嫁之象。</p>
<p>○　问家宅：宅主防有血光之灾，远避可以无咎。</p>
<p>○　问疾病：是气血淤结之患，宜疏通脉络，可以免灾。</p>
<p>○　问失物：此物已去远，不可复得。</p>
<p>○　问讼事：宜远出避之，无咎。</p>
<p>○　问六甲：生女。</p>
<p>【例】　友人某来，请占气运，筮得《涣》之《坎》。</p>
<p>断曰：《涣》者脱难之卦，上处《涣》终，为困难消散之时也。今足下占气运，得《涣》上爻，知足下目下险难已解，譬如病者，血脉融通，忧患悉去，可以无咎矣。上爻《涣》象己终，此后出《涣》入《节》，节财节欲，足下皆当留意焉。</p>
<p>【例】　三十一年，占英国与俄国交际，筮得《涣》之《坎》。</p>
<p>断曰：《涣》卦三阴三阳，本从《乾》《坤》《否》来，上居《巽》极，即《乾》之上，阳亢则战，有“其血玄黄”之象，故曰“涣其血”。《小畜》所谓“血去惕出”，亦谓《乾》也。“逖”或作“惕”。《小畜》以阴阳感孚而“血去”，《涣》以风水相济而血《涣》，是《涣》卦本有险难，幸得涣散而无咎也。今占英俄两国交际，得《涣》上爻，俄在陆地，英属海疆，当以《巽》为俄，《坎》为英。陆地专以铁道称强，海疆专以轮船示武。陆战者得胜，而后胜者又畏报复，败者更防再袭，扼要据险，不懈兵备，是俄国之所急急也。在英托名商船保护，派舰远出，窃窥海防，得乘其隙，即强生葛藤，逼使割地讲和，此英国之狡计也。是以陆地诸国，多困于军资，惟英国军资，年增年饶，独握富有之权，以争雄于海上，而俄则以陆军之强，陆地之险，蚕食邻邦，故近来宇内诸国，皆视英俄为虎狼之国也。俄尝于西伯利亚铁道未通，故生事端，为英所镇；地中海要处，为粮食弹药告乏，不能骤动大兵；英又以阿富汗、波斯等国既通于俄，恐印度有内乱；且自知久矣垄断富利，受各国之嫌恶。今孛法与俄订为同盟，恐联约合谋，当必起一大役也，故欲教唆支那，以防俄国之跋扈。然英以有海军而乏陆军，亦不能如意，且一朝取败，则濠洲、加奈陀亚、弗利加等要地，恐亦不能保全，故扩张海军，以当各国。盖俄恃铁道之全通，英恃海军之扩张，恰似两雄相对，爻曰“涣其血”，谓两国宜通其声气，乃可无事，即各国亦可远害矣。此近时之形势也，故《传》曰“涣其血，远害也”。</p>
</body>
</html>
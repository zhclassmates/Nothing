<html>
<head>
<title>Document</title>
</head>
<body>
<h2>50　火风鼎</h2>
<p>《序卦传》曰：“革物者莫若鼎，故受之以鼎”。《鼎》者新命之象，昔禹平水土，九州攸同，铸九鼎以象九州，历代宝之。夏亡鼎迁于商，商亡鼎迁于周，故三代革命，以鼎为重器也。卦自《革》来，《兑》互《乾》金居上，火互《巽》木居下，有铸《鼎》之象。本卦火上木下，木能生火，有《鼎》烹之象，故其卦曰《鼎》。</p>
<p>鼎</p>
<p>［54］</p>
<p></p>
<p>：元吉，亨。</p>
<p></p>
<p></p>
<p>▲　甲骨文鼎</p>
<p></p>
<p></p>
<p>▲　金文鼎</p>
<p>“元吉，亨”者，《巽》《彖》曰“小亨”，《离》《彖》曰“利贞，亨，畜牝牛吉”，皆不言元。卦下互《乾》；《乾》备四德，元亨盖自《乾》来，惟《乾》于四德外，亦不言吉。王弼曰，“吉然后亨”，程子以《彖传》只释元亨，吉为衍文，朱子从之。按鼎为三代革命重器，凡荐神飨宾，莫不用鼎，知器之吉，莫如鼎，用之吉，亦莫如鼎，不得以《彖传》未释，疑其为衍也。窃意亨则无不吉，《彖传》特略之而已。</p>
<p>《彖传》曰：鼎，象也。以木巽火，亨饪也。圣人亨以享上帝，而大亨以养圣贤。巽而耳目聪明，柔进而上行，得中而应乎刚，是以元亨。</p>
<p>凡器莫重于鼎，制器尚象，故曰“鼎，象也”。卦体下《巽》上《离》，《离》为火，《巽》为风，亦为木，中互泽水，爨以木火，是鼎锅烹饪之象。圣人用之于祭祀，烹犊以享上帝，用之于宾客，大享以养圣贤。鼎者三足两耳，卦体初爻下阴为足，二、三、四三阳象中实，为腹，五阴为耳，上阳为铉，是《鼎》象也。烹饪者，鼎之用也。下《巽》，顺也，上《离》为目，五为耳，有内巽顺而外聪明之象。卦自《巽》来，阴进居五，下应九二之阳，故其占曰元亨。享帝养贤，是极言鼎之用，“巽而耳目聪明”，是极言鼎之德。“柔进而上行”，由《巽》进《离》也，《离》为明，能明则通矣。“得中而应乎刚”，以五应二也，二中实，有实则大矣，是以元亨，此所以耳目聪明。三代圣王，皆以鼎为宝，岂徒取寻常烹饪已哉！</p>
<p>以此卦拟人事，卦体火上木下，中互金水，金以铸鼎，鼎以盛水，鼎下以木火炊之，为之烹饪，是古火食之遗制也。此为人事饮食之常，不可一日或缺者也。王者以鼎之贵，用以享帝养贤，而下民则为承祭款宾，亦礼所不废。或椎牛奉祭，感切露霜，或杀鸡欢留，情殷信宿，盖其真诚之意，有假器而形之者也。按《玉篇》云，“鼎所以熟物器也”；《说文》云，“鼎三足两耳，和五味宝器也”，乃知鼎为调味之具。凡味之变，水最为始，五味三才，九沸九变，火为之纪，时徐时疾，无失其理，鼎中之变，精微纤妙，口弗能言，智弗能喻，要其运用无过。调火，惟离得烹饪之功，惟巽得缓急之用。《离》，火也，火之功藉木而著，火之用藉水而济，遇木则生明，遇水则有声，生明则目可视，有声则耳可听。《鼎》以《离》为目，以五为耳，是内巽顺而外聪明也，故曰“巽而耳目聪明”。“柔进而上行，得中而应乎刚”，鼎有此二德，而鼎所以日用日新，其道乃得大亨也。人事之欲舍旧从新者，皆当取法于《鼎》焉。</p>
<p>以此卦拟国家，古者铸鼎象物，协于上下，以承天休，有德者得之，昏德者失之，是鼎以德为去留，故君子必“正位凝命”，以保此鼎也。推之调和五味，鼎之用在烹饪也；大武一斛，鼎之尊在享帝也；盛馔四簋，鼎之隆在养贤也。而能保守此鼎而不失者，则惟在夫德。德足应天，而天受其享，德能养贤，面贤受其养。然桀有鼎而迁于商，纣有鼎而迁于周，谓鼎无灵也，而俨有灵矣。鼎无耳而能听，鼎无目而能视，天下之物，聪明者莫鼎若也，故曰“巽而耳目聪明”。“柔进而上行者”，由《巽》而进《离》，《离》上炎，故曰“上行”。“得中而应乎刚”者，中虚以应二，二“有实”，故曰“应乎刚”，是鼎之所以成鼎，为帝王所世宝者，在此矣。中天之世，所谓明四目，达四聪，总不外此“耳目聪明”之用也哉。</p>
<p>通观此卦，《井》取用于水，《鼎》取用于火，故《井》《鼎》二卦，爻象相似。盖《井》以坎水为主，下象井而上象水；《鼎》以《离》火为主，下象鼎而上象享。井汲在上，故《坎》居上，而上卦多吉；鼎烹在上，故《离》居上，而上卦亦多吉。二卦居《革》之间，《井》《革》则修，《鼎》《革》则迁，鼎者，新也。有王才兴，必以鼎为受命之符，特牲告庙，酒醴飨宾，心之诚，礼之隆，无不以鼎为重焉。“巽而耳目聪明”者，即所谓“且聪明，作元后”是也。其命维新，其道大亨，其化则柔而上行，其德则中而应刚，其器也，则宗庙享之，子孙保之，所愿万世有道而不迁也。</p>
<p>《大象》曰；木上有火，鼎。君子以正位凝命。</p>
<p>木上有火，为木生火之象，即烹饪之用也。盖鼎，宝物也，三代以鼎相传，鼎之所在，即天命之所归，君子所以“正位凝命”也。“位”，君位也，“命”，天命也，君子履中居尊，“正位”而不使之倾，“凝命”而不使之涣，是所谓恭己以正，南面笃恭，而天下平也。《易·大象》言天命者二，《大有》曰“顺天休命”，《鼎》曰“正位凝命”。《大有》以“遏恶扬善”，故命贵夫顺；《鼎》以享帝养贤，故命取夫凝。要即《中庸》所云“大德者必受命”是也。</p>
<p>【占】　问时运：木上升，火上炎，有日进日上之象，大可成事立业。</p>
<p>○　问战征：践主帅之位，率三军之命，正有如火如荼之势，马到功成，此其时也。</p>
<p>○　问功名：贵不可言。</p>
<p>○　问营商：木生火，鼎烹物，得其自然之利，可不劳而获也。</p>
<p>○　问家宅：防有祝融之灾，宜谨慎。</p>
<p>○　问疾病：必是肝火上冲之症，宜以泄肝顺气治之。</p>
<p>○　问婚姻：爻为相生，鼎为重器，必是正配，又得内助。</p>
<p>○　问讼事：火势正旺，一时未得罢休，宜定心安命，自然得直。</p>
<p>○　问六甲：生女。</p>
<h3>初六：鼎颠趾，利出否。得妾以其子，无咎。</h3>
<p>《象传》曰：鼎颠趾，未悖也。利出否，以从贵也。</p>
<p>爻体《巽》为股，初在股下，故曰“趾”，上应九四则“颠”矣。初至五为《大过》，“大过，颠也”，故初为“颠趾”。按《少牢·馈食礼》，“雍人概鼎”，概，涤也，所以去其宿垢。“趾颠”则鼎倒，而垢自出，“否”，即垢也，故“利出否”。“出否”不得谓悖。爻体三之五，互《兑》，《兑》为妾，《鼎》为器，“主器者长子”，故有“得妾以其子”之象，主器，是以谓贵。“无咎”者，盖因败成功，以贱得贵也。陆氏希声曰：“颠趾出否，虽覆未悖，犹妾至贱，不当贵，以其子贵，故得贵焉。”《春秋》之义，母以子贵是也。</p>
<p>【占】　问时运：有因祸得福，转败为成之兆。</p>
<p>○　问营商：初次小损，后获大利，且有商地成家之象。</p>
<p>○　问功名：有荣封之喜。</p>
<p>○　问家宅：此宅墙基有坏，修之获吉，且必出贵子。</p>
<p>○　问婚姻：是为小妾，必生贵子。</p>
<p>○　问疾病：腹有宿积，利在下泻，无咎。</p>
<p>○　问六甲：生男，宜于庶出。</p>
<p>【例】　缙绅某来，请占伊夫人之病，筮得《鼎》之《大有》。</p>
<p>断曰：爻辞为“颠趾”“出否”，是因鼎中有积污，倒鼎而出之也。论之病体，谓胸有积块，宜下泻之，在妇科或有血瘀等患，当破血以下之，不可作怀孕论也。今占夫人之症，得此爻象，知其病在子宫，因房事过度，子宫受损，宿秽未清，急宜调治，用法洗涤；但治疗后，防生育有碍，须另觅小妾，据爻象必有贵子，缙绅感悟，果蓄妾，而得子。</p>
<h3>九二：鼎有实，我仇有疾，不我能即，吉。</h3>
<p>［55］</p>
<p>《象传》曰：鼎有实，慎所之也。我仇有疾，终无尤也。</p>
<p>“实”者，鼎之实，即为鼎中之肉。阳为实，阴为虚，二爻阳实，位当鼎腹，是鼎有实之象，故曰“鼎有实”，则可享上帝，可养圣贤。古之人爵高禄厚，每多不免凶祸，是由仇即我也，二应在五，为三四两阳间隔，故曰“我仇有疾”。“仇”者，害我者也，“疾”者，恼我者也。二自守坚固，不相比附，故曰“不我能即”。人能守正，不正者不能就，所以吉也。鼎之“有实”，犹人之有才，当慎所趋向，斯不陷于非义。故《象传》以“慎所之”释之，谓一鼎不能动，则万夫废，一心不可动，则万议息，慎所之之谓也。“终无尤也”，“无尤”，乃所以得吉也。又曰：“疾”字，有妒害之义，入朝见疾是也。小人之为害也，必托为亲爱，以伺其隙，在我既志洁行芳，嫉我者自无隙之可乘，不能即而害之也。</p>
<p>【占】　问时运：运途正直，奸邪自远，无往不吉。</p>
<p>○　问功名：“实”者，实获也。名成之后，多有忌嫉之者，宜慎防之。</p>
<p>○　问营商：曰“鼎有实”，即所谓囊有财也，宜防匪人盗窃。</p>
<p>○　问婚姻：二与五应，五变为姤，《姤》曰“勿用娶女”。“仇”，怨偶也，“不我能即”，是不娶也。</p>
<p>○　问家宅：“实”者，富足之家，防分人窃伺。</p>
<p>○　问疾病：阳为实，是实热之症，宜对症调治，吉。</p>
<p>○　问六甲：生女。</p>
<p>【例】　明治十二年夏，大阪豪商藤田传三郎、中野梧一两氏，被疑见拘，护送东京，当时各新闻怪二氏拘留，喋喋评论。一日有友来访，请占二氏祸福，筮得《鼎》之《旅》。</p>
<p>断曰：鼎为大器，未易摇动者也，今鼎中“有实”，是愈重而不可动也。藤田中野两氏，正当其象。动之者为司法官，今司法官“有疾”，不能展其力，则欲动而卒不能动也，是谓“我仇有疾，不我能即”。两氏之狱，想即日可解脱也。</p>
<p>既而果然。</p>
<p>【例】　一日友人某来，曰：近日有媒人来，为余说亲，请占此女娶之如何？筮得《鼎》之《旅》。</p>
<p>断曰：《鼎》有“耳目聪明”之象，又内卦《巽》为长女，其色白，外卦《离》为明，为丽，其女必有才智，且有美色。然曰“鼎有实”，恐胎已有孕，则有外遇可知也。至此女有妊，两亲必未之知，即媒人亦必不知也，足下毋须道破，婉言辞之可也。</p>
<p>某果善辞谢之。后闻此女所嫁，即为外遇情郎，未匝月而产。后某每面予，谈论此事，赞《易》理之灵妙也。</p>
<p>【例】　明治三十一年，占英国与德国交际，筮得《鼎》之《旅》。</p>
<p>断曰：鼎为调五味之器，能使味之不和者，终归于和也。今占英德两国交际，得《鼎》之二爻，二与五应，当以二属德，以五属英，二五阴阳相应，可见英德相亲，但为四爻障碍其间，故两国意志不能相通。必待四年后，四爻障碍退去，两国自得相亲也。《象传》所谓“慎所之”，言当谨持其向往；“终无尤”，自可得免其受害。按英国以多年积累之功，建成霸业，孛国先帝威廉，联合比邻小国，征挪威、奥地利，克服法国，因此构怨于奥法两国，恐两国潜图复仇，欲借德国之势，联络保护，是以不得不结好于德也。此两国交际上之密意也。</p>
<h3>九三：鼎耳革，其行塞，雉膏不食。方雨亏悔，终吉。</h3>
<p>［56］</p>
<p>《象传》曰：鼎耳革，失其义也。</p>
<p>毛西河云：凡鼎既实，则以铉贯耳，扛近食前，仪礼所谓扃鼎是也。若未实，则撤铉脱耳，谓之“耳革”。凡物皆以足行，惟鼎以耳行，“耳革”则不能举之而行，故曰“其行塞”。上《离》为雉，下《巽》为鸡，鸡亦雉类，雉入鼎烹，故曰“雉膏”。雉膏，食之美者也，《鼎》之行既塞，雉膏虽美，人不得而食之矣。三动成《坎》，《坎》为雨，初之三为《睽》，《睽》上曰“遇雨则吉”，《睽》上互《坎》，雨皆取象于《坎》耳。“方雨”，乍雨也，雨之润者，谓之膏雨，喻言“雉膏”之芳润也。《坎》为破，亦为悔，故曰“亏悔”，谓有此美味，而不得食，举鼎者能无悔乎？悔则思变，将耳之革者不革，而行之塞者不塞，始虽悔，终则吉矣。古帝王铸鼎象物，以为世宝，鼎因一成而不易，举鼎之制，亦一成而不改，今欲以旧鼎变新鼎，妄革其耳，率至一步不能行，故曰“失其义也”。《井》《鼎》九三，皆居下而不用，《井》三“井渫不食”，《鼎》三“雉膏不食”，君子能调和其食，而不能使人之必食。此卦三虽欲革耳，五能以金铉实之，虽始有悔，终乃得吉也。</p>
<p>【占】　问时运：运非不佳，但妄意变改，以致所行辄阻，是以有悔也。</p>
<p>○　问功名：目下虽美不售，改就他途，反多灾悔。</p>
<p>○　问营商：业有改迁，致货物呆滞，须俟三年后，可复兴也。</p>
<p>○　问战征：兵队有变，恐粮食被劫。</p>
<p>○　问家宅：此宅两厢房。防有变动，或有火灾，遇雨得救。</p>
<p>○　问婚姻：恐有悔婚改适之变，所谓“失其义”也。</p>
<p>○　问六甲：生女。</p>
<p>【例】　明治二十年春，晤某贵显，遍论在朝诸公，余曰：若某公者，今年可登显秩。贵显曰：子何知之？余曰：余每年冬至日，占问在朝诸公气运，故得知之。某公今年运当《鼎》之《未济》。</p>
<p>断曰：三爻以阳居阳，才力俱强，与四相比，四爻亦阳，两阳故不相亲。三以位不得中，与五亦不相应，故“耳革”而不能受铉，遂致淹塞而不行也。虽鼎中“雉膏”之美，终不得而食之，喻人有济世之才，无以举之，终不能展其抱负也。“方雨”者，如大旱得雨，足慰民望，民之待泽，无异旱之待雨，所谓斯人不出，如苍生何？故始之“悔亏”，终乃得吉也。某公今年运途，其象如此，是以知其必得升用也，但嫌三爻阳刚过甚，太刚必折，防有不测之灾。某贵显闻之，深感《易》理之妙，后某公果升封伯爵，荣擢显要；翌年某公，猝道暴变，致有刖足之患，应在四爻“鼎足折”之兆。</p>
<h3>九四：鼎折足，覆公餗，餗其形渥，凶。</h3>
<p>［57］</p>
<p>［58］</p>
<p>《象传》曰：覆公餗，信如何也。</p>
<p>鼎三足，象三公。案九四辰在午，上值紫微垣。三师，隋《百官志》曰：三师之不主事，不置府僚，与天子坐而论道，盖贵戚近臣也。四下与初应，初为趾，体《大过》为颠，四震爻，《震》为足，上互《兑》，《兑》为毁折，故初之“颠趾”，至四则“足折”矣。鼎之所以安定不动者在足，足折则鼎倒，凡二之“实”，三之“雉膏”，皆为之倾覆矣，故曰“覆公餗”。“餗”，《释文》以为键，《周礼》以为糁，要皆为鼎实而已。“形渥”，郑作刑剭，“屋诛”注云；屋读如“其刑剭”之剭，谓所杀不于市，而以适甸师氏者也，盖就屋中刑之也。服虔云：《周礼》有屋诛，诛大臣于屋，不露也。四位比近五，盖谓大臣，鼎之折足，喻言臣下旷官，君视臣如手足，足折则臣道失矣，诛之于屋，凶之极也。《象传》曰“信如何”者，言四不胜其任，咎由自取，无可如何也。</p>
<p>【占】　问时运：运途颠覆，小则损折，大则刑戮，甚为可惧。</p>
<p>○　问战征：有损兵折将之祸。</p>
<p>○　问功名：未成者难望，已成者必败。</p>
<p>○　问营商：资财覆灭，且有身命之忧。</p>
<p>○　问婚姻：必男女均有足疾，且于家道不利。</p>
<p>○　问家宅：有栋折榱摧之患。</p>
<p>○　问疾病：必是足上患疮，难保完体。</p>
<p>○　问讼事：凶。</p>
<p>○　问六甲：生女，防有残疾。</p>
<p>【例】　明治十五年七月，朝鲜国京城内变，杀戮大臣，并逐我公使，盖由其大院君之唆使也。飞报达我国，朝野为之骚然，某贵显过舍，请占，筮得《鼎》之《蛊》。</p>
<p>断曰：鼎三足，象三公，折足则三公有变，正今日朝鲜之谓也。四位近五，是为君之近臣，有专揽大权之象，《系辞传》所谓“德薄而位尊，智小而谋大，力小而任重，鲜不及矣”，大院君当之焉。“覆公餗”者，餗，鼎之实也，足折，则鼎中之实，倾覆无余，言朝鲜变起，其府库之资财，必皆耗散矣。“其形渥”者，形渥读作刑剭，谓重刑也。大院君以君父之尊，纵得免刑，恐遭幽辱。四爻变则为《蛊》，《蛊》者惑也，三虫在皿，有互相吞噬之象，是即开化、守旧、事大三党，互相轧轹而起衅。幸朝鲜当陛贤明，得九二贤臣相辅，不至覆国，幸矣！</p>
<p>贵显听之，惟惟而去。后大院君果为清所幽，国王亲政。</p>
<h3>六五：鼎黄耳，金铉，利贞。</h3>
<p>［59］</p>
<p>《象传》曰：鼎黄耳，中以为实也。</p>
<p>五偶画居鼎端，象鼎耳，《鼎》上卦《离》，《离》为黄，故曰“黄耳”。铉与扃通，所以贯鼎而举之也。按鼎之制，天子饰以黄金，诸侯白金，五为君位，宜用金鼎，故铉为金铉。“利贞”者，鼎为国之重器，利在正固而不动，举鼎者，亦当以正固之心临之，使无颠覆也。挈一鼎者听于耳，挈天下者听于君，耳为一鼎之主，犹君为天下之主也。《象传》曰“中以为实”者，“中”，谓鼎耳中虚，贯铉则可举，而鼎之实乃有以享上帝，养圣贤。是二、三、四，实在鼎腹，五之实，上鼎耳也。</p>
<p>【占】　问时运：运途贵重，贞守得福。</p>
<p>○　问功名：大贵之象。</p>
<p>○　问营商：信息明了，贩运便捷，可获厚利。</p>
<p>○　问战征：防有洞胸贯耳之灾。</p>
<p>○　问婚姻：“黄耳”“金铉”，贵兆也，主联姻贵族。</p>
<p>○　问家宅：富贵之家。</p>
<p>○　问六甲：生女。</p>
<p>【例】　某商人来，请占气运，筮得《鼎》之《姤》。</p>
<p>断曰：鼎者国之宝器，其用则能调五味，以供飨享也。今足下占商业，得《鼎》五爻，观爻辞之意，谓鼎有耳，必贯以铉，可以举动，喻言商业有利，必得其术，可以谋获。“黄耳”“金铉”，珍贵之品，喻言其利之厚也。足下得此爻，财运盛大，正可喜也。</p>
<p>【例】　明治三十一年，占改进党气运，筮得《鼎》之《姤》。</p>
<p>断曰：鼎之枢纽在耳，耳之枢纽在铉，挈其枢纽，虽九鼎之重，可以举而行也。今占改进党进步，得《鼎》五爻，曰“黄耳”“金铉”，鼎耳有铉，则鼎可扛，喻言党中必有首领，则党议可行也。按改进党，素与自由党不协，今兹两党联合，得并入于议会，是以能达其意旨，可谓得其枢纽者矣。但其事要以正为利耳，不正则终有不利，爻辞详明亲切如此。</p>
<p>后两党果以联合，得并立于政府；然两雄不并立，未几又因两相猜疑，遂生倾轧，四阅月而复罢斥。此在不审“利贞”之旨也。</p>
<h3>上九：鼎玉铉，大吉，无不利。</h3>
<p>《象传》曰：玉铉在上，刚柔节也。</p>
<p>上居外卦之极，一阳横亘于鼎耳，有铉象。玉之为物，其性坚刚，其色温润，上以刚居柔，其德似之，故以玉为铉。或谓上处卦外，是为就养之圣贤，而无位者也。按鼎之饰，各有品级，天子黄金，诸侯白金，大夫铜，士铁；五曰“黄耳”“金铉”，此为天子之鼎，上无位，特以玉铉别之。《集解》引干宝曰，“玉又贵于金者”，是其旨也。《彖传》曰，“玉铉在上，刚柔节也”，上谓在六五之上，“节”者，适均之意，言上与五，金玉相配，刚柔相济，得以成鼎养之功，故“大吉，无不利”也。</p>
<p>【占】　问时运：温润和平，无往不利。</p>
<p>○　问战征：六师既张，进无不克，大吉。</p>
<p>○　问功名：位趋鼎铉，大吉。</p>
<p>○　问营商：美玉待沽，其价必善，无往不利也。</p>
<p>○　问婚姻：如金如玉，大吉。</p>
<p>○　问家宅：此宅地位甚高，大吉。</p>
<p>○　问疾病：恐是耳痛之症。</p>
<p>○　问六甲：生女。</p>
<p>【例】　缙绅某来，请占气运，筮得《鼎》之《恒》。</p>
<p>断曰：《鼎》以火为用，下象鼎而上象烹，其功用在上，故上卦多吉。今足下占气运，得《鼎》上爻，象为鼎铉。鼎重器也，玉，宝物也，以玉饰铉，以铉扛鼎，则鼎可举，而养可及于天下矣。喻言人得其运，则运亨时来，刚柔相济，所作所谋，无不大吉大利矣。</p>
</body>
</html>
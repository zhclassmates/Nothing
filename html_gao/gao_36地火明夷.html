<html>
<head>
<title>Document</title>
</head>
<body>
<h2>36　地火明夷</h2>
<p>“明出地上”，谓之“火地”；此卦反之，谓之“地火”。明出于地，光明上炎，故卦为《晋》，进也；明入于地，光明下蔽，故卦谓《明夷》，伤也。当此《明夷》之时，暗主临朝，众正并受其伤；《离》来居下，地往居上，日入地中，明受其夷。《序卦》曰：“晋者，进也，进必有所伤，故受之以明夷。”是以谓之地火《明夷》。</p>
<p>明夷：利艰贞。</p>
<p>《明夷》，明受夷也。卦体上《坤》下《离》，《坤》地《离》火，火入地中，则火为土掩，火光不能上炎而生明，是火为土所克，而《离》火受伤。火既受伤，势不能出《坤》而自炫其明道，惟晦而已矣。“艰”，以敛其彩，“贞”，以匿其光，退而避伤，潜以为利，是用晦之道也，故曰“明夷，利艰贞”。</p>
<p>《彖传》曰：明入地中，明夷。内文明而外柔顺，以蒙大难，文王以之。利艰贞，晦其明也。内难而能正其志，箕子以之。</p>
<p>卦象日出地则明，日入地则暗，暗则伤明，是以《晋》卦《大象》曰“昭明”，此卦《大象》曰“用晦”。所谓变而不失其正，危而能保其安者，得此用晦之道耳。古之圣人有行之者，内修文明之德，外尽柔顺之诚，即至躬履大难，羑里受囚，七年之中，秉忠守职，无有二心，此文王之所以为文王也，谓之“内文明而外柔顺，以蒙大难，文王以之”。然文是外臣，与纣疏远，其晦犹易，又有分居宗亲，谏则受戮，去无可往，而被发佯狂，甘辱胥余，此箕子所以为箕也，谓之“内难而能正其志，箕子以之”。“内难”者，以箕子为纣之宗亲，夫以贵戚之卿遇暗主，去之则义不忍，不去则祸迫朝夕，是尤人臣之所难处。箕子能佯狂以晦其明，得以免难，是殷三仁中之最著者也。总之当纣之世，不以艰贞晦明，则被祸必烈，文王箕子之行，可谓千古人臣用晦之极则也。论二圣之行，文王箕子，易地则皆然，孔子释六十四《彖》，皆推广文王，《彖》辞之义，独于此卦称文王，抑有故也。盖“明入地中”，为文王事纣之象，文王有大明之德，而幽囚羑里，又可见“明入地中”之象。人得此卦，知时运之艰险，当固守贞正之道。《明夷》之时“利艰贞”，与他卦所言“利贞”不同，凡爻中曰“利艰贞”者，多就一爻言之，而《明夷》一卦，则全卦皆以“利艰贞”取义。《象》曰“君子用晦而明”，即“利艰贞”之旨也，其垂诫深矣。</p>
<p>以此卦拟人事，为当门祚衰薄，家遭不幸之时也。《坤》母在上，《离》子在下，子虽明不得于母，是《晋》文之出亡而存，宜臼之在内而诛。不明犹可，明则遭祸尤烈，古来孽子，家破身亡，类如斯焉。推之与人共事，而逢首之昏庸，为国从征，而值元戎之柔暗，有才见忌，有德被谗，不特于事无济，而且身命莫保，所谓“顽石得全，璞玉必剖”，明之害也。《明夷》一卦，要旨全在“用晦”二字，以晦藏明，明乃无害，以明用晦，晦得其正。《坤》为用，又为晦，的是用晦之义。《离》之德上炎，《离》之体中虚，中虚则足以藏明，是为“用晦而明”之象。谚语有云“闭口深藏舌，安身处处稳”，亦处世之要诀也。人生入而处家，出而谋国，不幸运际其艰，所当法《明夷》之晦，用以自全耳。</p>
<p>以此卦拟国家，上卦《坤》为政府，《坤》土过厚而致暗；下卦《离》为臣民，《离》火虽明而被制，明在地下，是贤臣遇暗主之象。盖身当乱世，动涉危机，才华声誉，皆足招祸，是以庸庸者受福，皎皎者被害，亦时势使然也。君子处此，常凛履薄临深之惧，倍怀韬光匿彩之思，有才而不敢自露其才，有德而务思深藏其德，或见风而早退，或明哲而保身，是谓“用晦而明”之君子也。故六爻取义不同，而其旨不外“用晦”。内三爻属《离》，为鸟，为马，为狩，鸟以高飞，马以行远，狩以献公，皆晦《离》之明，以避祸也；外三爻属《坤》，四曰“出门”可免，“入地”则凶。五为卦主，以箕子当之，皆用《坤》之顺以晦明也。此关国家兴废之大，圣如文王箕子，祗惟乐天知命，尽其臣道，以挽天心，是以六爻不言吉凶。言吉凶，转开小人趋避之门，非圣人用晦之道也。</p>
<p>通观此卦，《明夷》次《晋》，“晋者，进也，进而不已必伤”，时有泰否，道有显晦，时与道违，虽圣贤不能免灾。《晋》之时，明君当阳，康侯得受其宠；《明夷》之时，暗主临下，众贤并被其伤。太阳入地中，明为之所夷，故贤虽正不容，道虽直不用，仁者怀其宝，智者藏其鉴，“用晦而明”，得其旨焉。就六爻而分言之，初九为《明夷》之始，当逸民之位，见几早去，以潜藏为贞，有保身之智，如伯夷、太公是也。六二文明中正，为《离》之主，承《坤》之下，当辅相之位，以匡救为贞，守常执经，如文王是也。九三当明极生暗之交，与上六相应，通变达权，顺天应人，如武王是也。六四弃暗投明，见几而作，知上六之不可匡救，洁身而去，如微子是也。六五居《坤》阴之中，分联宗戚，职任股肱，不幸而躬逢暗主，以一身系社稷之重，能守贞正，如箕子是也。上六穷阴极晦，与日俱亡者，如商纣是也。总之，《明夷》全卦，以上六为卦主，下五爻皆为上爻所伤，就中内三爻所伤尤甚，故皆首揭“明夷”二字，以示伤害之重也。其象以上卦《晋》为日出，此卦为日落。日者君也，君以贤人为羽翼，以忠臣为股肱，以其身为元首，以亲戚大臣为腹心，乃可登天而照四国。今初爻羽翼伤，二爻股肱伤，三爻元首堕，四五腹心离，上爻之所以入地，其伤节节可睹，其象历历可危。后世人主，当取以为鉴。</p>
<p>《大象》曰：明入地中，明夷，君子以莅众，用晦而明。</p>
<p>《离》为明，坤为地，“明入地中”，光明藏而不用之象，君子则之。《坤》为众，故曰“莅众”，以御其众也。知不可不明，亦不可以过明，不明则人皆欺我，过明则物不我容，所当纳明智之德，于宽柔之中，韬其光而不露，蕴其美而自全，斯上不至妒其功，众皆得以服其化。以此履盛，盛而益显，以此涉危，危亦得安。古之圣贤，旒纩以塞聪明，树屏以蔽内外，不欲明之过用者，胥是道也。</p>
<p>【占】　问时运：运当大难，深宜晦藏。</p>
<p>○　问战征：《象》曰“莅众”，适值用师之时，宜效明修栈道暗度陈仓之计，必得胜也。</p>
<p>○　问营商：卦象艰难，大众恐难取利，暗中尚有分肥。</p>
<p>○　问功名：《离》火被土所克，功名不显，显则反有灾害。</p>
<p>○　问家宅：家道不顺，或父子分居，尚可保全。</p>
<p>○　问婚姻：必非明媒正娶。</p>
<p>○　问疾病：是肝火内郁之症，治宜熄火。</p>
<p>○　问讼事：宜受曲罢讼，可以免祸。</p>
<p>○　问六甲：生女。</p>
<h3>初九：明夷于飞，垂其翼。君子于行，三日不食。有攸往，主人有言。</h3>
<p>《象传》曰：君子于行，义不食也。</p>
<p>“于飞，垂其翼”者，谓飞鸟伤翼而下垂。“君子于行，三日不食”者，谓仓促决去，而无可得食。“有攸往”者，去此曰行，适彼曰往。“主人有言”者，谓或议其迂阔，或讽其偏固，虽未定其何辞，要不免啧有烦言也。初爻与四为害应，被四所伤，《离》为飞鸟，故取以为喻。鸟遭伤而不得安栖，欲去而避其害，故曰“明夷于飞，垂其翼”。但初当《离》之始，去上犹远，受伤尚浅，其去也，见风犹早。“三日不食”，《离》为大腹，其体中虚，中虚则腹空，不食之象。“三日”者，以《离》三爻皆明而见夷，故曰“三日”。君子接续而行，谓既去其国，不食其粟，故《传》曰“义不食也”。“君子”，谓初也；“主人”，谓四也。初与四应，四欲伤初，初为避四而远行，四见初去而有言，如初者可谓明于见几，而不受四之所伤，真善用其晦者矣。</p>
<p>【占】　问时运：初运不佳，惟其善自保全，得以无害。</p>
<p>○　问战征：为营中粮食已尽，且宜暂退。</p>
<p>○　问营商：《明夷》者，恐资本有伤，运货远行，有中途受难之象，又恐主人啧有烦言也。</p>
<p>○　问功名：于飞垂翼，明示以不能腾达之象。</p>
<p>○　问婚姻：初爻与四相应，而反相害，婚姻不谐。</p>
<p>○　问家宅：此宅必是租典，非己屋也，故有主人；“三日不食”，有破灶不炊之象，不利，宜迁。</p>
<p>○　问六甲：生女。</p>
<p>【例】　有友人某甲赶来，请占气运，筮得《明夷》之《谦》。</p>
<p>断曰：《明夷》，《离》火被《坤》土所掩，明受伤也；《离》又有离散之义。《观》足下相貌，骨间有黑气所蒙，是明被黑掩，知将与主人离散矣，故爻曰“主人有言”。玩初爻之辞，显见足下与主人不谐，意欲辞去。爻曰“于飞，垂其翼”，恐欲行而为主家所缠束，故垂翼而不能飞也。即从此他往，恐前途不利，尚有子胥吹箫之难。时运不佳，宜匿迹避祸。</p>
<p>【例】　明治二十八年，占我国气运，遇《明夷》之《谦》，呈之内阁总理大臣。</p>
<p>断曰：此卦日入地中，为昏暮之时。就我国近时论之，《离》火之文明，盛于内地，逼于外国之交际，未能如意，故曰“明夷，利艰贞”。今者我军战胜清国，余曾于本年六月初次启占，占得《需》卦，知海陆军之全胜；并料后日有三国干涉之议，外或以威武为颂扬，内实以富强生嫉妒，是各国之狡计也。今得此卦，知我军当此战胜之余，军舰或有损伤，而不适于用，兵士或有疲敝，而不可复劳，则犹如鸟之伤翼而不能飞扬，谓之“明夷于飞，垂其翼”。计欲进而相抗，无如兵力之不足何？计欲退而议和，无如国民之不服何？日夜筹思，几废寝食，谓之“三日不食”。爻象所谓“用晦而明”者，是指我所向往也；谓之“有攸往，主人有言”者，即指三国烦言也。</p>
<p>果哉！四月媾和之约成，同时有三国之干涉，我遂还付辽东，得偿金而结局。</p>
<h3>六二：明夷于左股，用拯马壮，吉。</h3>
<p>《象传》曰：六二之吉，顺以则也。</p>
<p>二为臣位，居《离》之中，与五相应，五《坤》为暗主，反欲伤害贤臣，是《明夷》之所以为《明夷》也。“左股”者，以二为股肱之臣，《管子·宙合》曰，“君立于左，臣立于右，君臣之分，左阳右阴”，以君在左，故二之所伤在左股也，故曰“明夷，夷于左股”。“用拯”者，与换初辞同，拯，救也，助也，子夏作升。二动体《乾》，《乾》为马，乾健故“马壮”，所谓用马以自拯拔也。虽伤反吉。《象传》曰“顺以则也”，《坤》为顺，以顺则之，是承乾也，即取《乾》马用拯之义。或谓二爻中虚，即内文明之象，卦属周文，文居西岐，视纣都为左，故喻取左股；文囚羑里，当时贡以文马九驷，是谓用拯实事。义殊精切。</p>
<p>【占】　问时运：目下运不甚佳，颇有伤残，幸得禄马相救，故吉。</p>
<p>○　问战征：左营之军不利，幸马队得力，得以转败为胜。</p>
<p>○　问营商：按策划不适时宜曰左计，知其营谋不合时，故有损失，幸得有马姓人出而调剂，则吉。</p>
<p>○　问功名：凡官级以降曰左，似不利也；惟值午年，或交午运，则吉。</p>
<p>○　问疾病：《离》二中虚，如陷进然，其人必陷入深坑；伤其左足，幸马力壮健，得一跃而出，虽伤亦吉。</p>
<p>○　问家宅：必在左边柱足损伤，宜急修治。</p>
<p>○　问婚姻：《离》阴象，女子恐有足疾，不良于行，宜配午命人吉。</p>
<p>○　问六甲：生女。</p>
<p>【例】　明治二十二年，古某贵显气运，筮得《明夷》之《泰》。</p>
<p>断曰：《明夷》《象》曰“明入地中”，是为入夕之时。人生命运，以向明为盛，以入夕为衰。今君占气运，得《明夷》二爻，推玩爻辞所云，恐君目下运限，未免有损伤刑克。左道邪僻之徒，切不可近；行路时宜小心，防左足有跌伤之患；并虑疮疾。大运须交午运乃佳，或逢午年，或值五月，皆利。</p>
<h3>九三：明夷于南狩，得其大首，不可疾贞。</h3>
<p>《象传》曰：南狩之志，乃大得也。</p>
<p>三居《离》位之终，南者《离》之本位，狩者冬猎，守地而取之也。自《离》而《坤》为向西，《坤》伤明不可往，故曰“南狩”。《离》为兵戈，不曰行师，而曰狩田，亦托言从兽以自晦耳。</p>
<p>按：《离》卦上六，曰“王用出征，有嘉折首”，首谓魁首，是恶之大者也。今曰“得其大首”，必是兽之大者？获其大而舍其小，即圣人网开一面之意，于此可见离明之仁德也。“疾”，数也，因狩讲武，固事之正，然数数为之，非特犯从兽无厌之戒，抑且涉日讨军疲之忌，非用晦之道也，故曰“不可疾，贞”；《象传》曰“南狩之志，乃大得也”，谓当此明夷之时，犹得于田行狩，私豵献豕拜，嫌隙不生，得适其晦藏之志，亦大幸矣。一说“南狩”，谓即文王猎于南阳，得遇太公，以得大首，喻太公也。足备一解。</p>
<p>【占】　问时运：大运不无破败，是宜退守；交冬令，从南出行，必得大利。</p>
<p>○　问战征：卦曰《明夷》，明曰进兵，必有伤败，宜潜兵从南而入。《离》上爻曰，“王用出征，有嘉折首”，即合此占。</p>
<p>○　问功名：南方属文明，猎兽猎名，皆期其得。“大首”，魁首也，其必膺首选乎？故曰“志大得也”。吉。</p>
<p>○　问婚姻：婚礼奠雁射雀，亦取从禽之象，“得其大首”者，谓得其嘉偶。吉。</p>
<p>○　问疾病：当出避南方。吉。</p>
<p>○　问失物：可就宅南寻之，必得。</p>
<p>○　问六甲：生女。</p>
<p>○　问家宅：此宅《离》位南向，“大首”者，一乡之大富家也。吉。</p>
<p>【例】　明治十六年，某商人来，请占气运，筮得《明夷》之《复》。</p>
<p>断曰：《明夷》，“明入地中”，《离》为日，日入《坤》土之中，明受其伤，故曰《明夷》。“夷者，伤也”，以论人生气运，是目下运被伤害，本不见佳。足下商人，以商业论之，当于冬季，可往南海道一带收卖货物，必有一种大档生意，可以获利。然不宜再往，谓之“明夷于南狩，得其大首，不可疾贞”。后果得大利云。</p>
<p>【例】　明治二十七年八月二十六日，占平壤进军，筮得《明夷》之《复》，乃赠之于某氏。</p>
<p>断曰：此卦内卦日，外卦地，是太阳旋入地中之时。古来说卦者，以此爻为武王之事，曰“于南狩，得其大首”，谓言周之伐商，得其全胜。今占平壤进兵，而得此爻，九月十五日，我军自四面围击平壤，自南而北者，为大岛少将之队，战甚苦，少将亦被铳伤，此应在《明夷》，夷，伤也。自北而南者，为佐藤大佐之队，得其大胜，陷牡丹台，逼玄武门，遂殪敌将左宝贵，敌军悉溃，十六日晓，不损一兵，而取平壤。曰“南狩”，曰“得其大首”，一一中的，《易》理之玄妙如此！</p>
<h3>六四：入于左腹，获明夷之心，于出门庭。</h3>
<p>《象传》曰：入于左腹，获心意也。</p>
<p>四爻出《离》入《坤》，《坤》为大腹。按卦位，《坤》在《离》之西，为左，“入于左腹”者，即入于《坤》之腹也。入其腹中，自可获其心意，乃不曰获《坤》之心，而曰“获明夷之心”；“明夷”者，合全卦而言，即为“用晦而明”之心，是能卑顺不逆，可效腹心之用者矣。“出”，出《离》也，《坤》方来，故曰“入于”；《离》已退，故曰“于出”。又初之六为《艮》，《艮》为门庭，门庭光明之地，“于出门庭”，亦即取“用晦而明”之义。一说“于出门庭”，谓即微子去之之象。《明夷》一卦，分配周兴商亡，厉历可证。</p>
<p>【占】　问时运：爻象出明入暗，知为不利，不宜居家，还宜出门。</p>
<p>○　问战征：可潜入敌之左营，探听密计，出告大营，可胜也。</p>
<p>○　问功名：功名以高升为吉，“入于左腹”，《坤》为腹，是入于地也。不吉。</p>
<p>○　问营商：释名，“腹”，复也，富也。入于腹，即入于富也；获心，即称心也；“于出门庭”，是出家经商之象。</p>
<p>○　问疾病：是病在心腹，恐是内损之症，宜出门求医。</p>
<p>○　问家宅：此宅明堂左首，路有阻碍，出入不便。</p>
<p>○　问婚姻：女子腹已有孕，不利。</p>
<p>○　问六甲：生女。</p>
<p>【例】　缙绅某来，请占气运，筮得《明夷》之《丰》。</p>
<p>断曰：时运宜阳不宜阴，宜明不宜暗，卦象曰《明夷》，“明入地中”，是向暗入夜。今得第四爻，据爻辞所言，料知贵下执事中，必有腹非小人，隐探贵下心意，藉端生事，出告于长官，致长官有疑于贵下，遂使事事多有掣肘。此皆目下气运之不利也，不如退身避祸。</p>
<p>后依所占，转恳友人陈告长官，长官诺之，使之转任他局云。</p>
<h3>六五：箕子之明夷，利贞。</h3>
<p>［14］</p>
<p>《象传》曰：箕子之贞，明不可息也。</p>
<p>《宋世家》曰：纣为淫佚，箕子谏之不听。人或曰；可以去矣。箕子曰：谏不听而去，是彰君之恶，而自悦于民，吾不忍也。乃披发佯狂而为奴，遂隐而鼓琴。即此可见箕子之贞也。《彖传》曰，“内难而能正其志，箕子以之”，五爻居上卦之中，故属之箕子，上承《彖传》之意，以释“用晦”之义。《彖传》所谓“内难”者，以纣为同姓也；所谓“正其志”者，即“利贞”也。《象传》曰“明不可息”，谓《洪范·九畴》，其道万古常明，箕子能陈之于周，故虽暂夷而终必明也，是之谓“明不可息”也。</p>
<p>【占】　问时运：目下正当困厄，不失其正，久后必亨。</p>
<p>○　问战征：主师不明，致有谋士逃亡之象。</p>
<p>○　问营商：必历经艰苦，方可获利。</p>
<p>○　问功名：时事日艰，不宜于进，只宜退守。</p>
<p>○　问家宅：主亲族不和。</p>
<p>○　问疾病：防有发狂之症。</p>
<p>○　问婚姻：宜罢婚。</p>
<p>○　问讼事：一时不直，久后自然明白。</p>
<p>○　问六甲：生女。</p>
<p>【例】　明治十八年五月，应千家大教正之命，筮佛教之气运，得《明夷》之《既济》。</p>
<p>断曰：佛法者，印度之圣人，了达三世，其道法灵妙高远，世界宗教中，无出其右者也，自足昭明万世，终古不息。今占得此爻，爻辞曰“箕子之明夷，利贞”，箕子为纣庶兄，因纣无道，谏之不听，乃佯狂为奴而避位，迨周兴，陈《洪范·九畴》，得封，存殷之祀，是其道虽夷而终明也。现在佛法气运，亦犹是商道衰微之时，千家大教正，犹是当日之箕子也，当守其教道之贞，以明其宗旨之传，使释迦之圣德常明，菩提之宗风不灭，皆赖大教正之力也。《象传》曰“明不可息也”，斯之谓也！于是千家大教正叹曰：“呜呼！神佛二道气运，果如此乎？不胜感悟！”</p>
<h3>上六：不明，晦。初登于天，后入于地。</h3>
<p>［15］</p>
<p>《象传》曰：初登于天，照四国也。后入于地，失则也。</p>
<p>上六居《坤》之极，为《明夷》一卦之主，是谓昏君，故“不明”而又加之曰“晦”，言昏之又昏者也。初“登天”，后“入地”，是始之自曜其明，卒之“明入于地”，为《明夷》之实象也。《彖传》所称文王箕子，其圣德之光明，岂不足以照四国？而当日文囚于羑里，箕佯狂为奴，正所谓入地者是也。故明夷之世，昏君在上，以入地者为用晦，登天者为失则。彼世之不审时势，而急求登进，光照未遍，而身败名灭，祸皆自取耳。必如文王之“柔顺”“《蒙》难”，箕子之“内难”“正志”，斯为善处明夷者矣。《明夷》六爻，皆教人以“用晦”之方，昏君之凶，不言可知。</p>
<p>【占】　问时运：初运虽好，后运不佳，万事宜作退一步想，方可无咎。</p>
<p>○　问功名：宜晦藏遁迹，不宜自炫才华。</p>
<p>○　问营商：货价初次太昂，落后太贱，显有天渊之隔，宜得其平。</p>
<p>○　问战征：防攻山夺险，有坠入深渊之患。</p>
<p>○　问婚姻：有先富后贫之嫌。</p>
<p>○　问家宅：此宅面对高山，后临深渊，殊嫌地势低陷。</p>
<p>○　问疾病：初患气冲，后又下泄，难治。</p>
<p>○　问六甲：生女。</p>
<p>【例】　明治二十一年六月，余与坂田服部两氏，合谋制造摄绵土所于尾州热田，推坂田氏为社长。摄绵土制法，密合石灰与粘土，烧造而成。向来我国所用，皆仰外国输入，每年约费数十万元，设立制局，每年可减却十万元。且热田所制之品，优于外国，大得声价。二十三年春，占该社之景况，得《明夷》之《贲》。</p>
<p>断曰：摄绵土制法，本系粘土石灰两物，合制而成，粘土取之污湿地中，所谓“入地”者是也。不取其洁白，而取其黑泽，所谓“不明，晦”者是也。此土出地，历经工匠融化锻炼，犹如“登天”也；炼成后，用以粉墙筑地，俨然“后入于地”也。该社制出之品，工精物美，可得远售外国，即《象传》所谓“照四国也”。玩爻辞之意，合之摄绵土之制造贩行，历历相符，该社之盛行可必也。</p>
<p>阅数月，复占一卦，仍得前爻，益知神之所示，无有异辞，灵妙诚堪畏服。</p>
</body>
</html>
<html>
<head>
<title>Document</title>
</head>
<body>
<h2>56　火山旅</h2>
<p>为卦内《艮》外《离》。《艮》，山也，《离》，火也，山者得主而有常，火者附丽而不定。有常者，象所寓之地，不定者，象寄寓之人。“离者，丽也”，别也，别其家，丽于外，此卦之所以名《旅》也。</p>
<p>旅：小亨，旅贞吉。</p>
<p></p>
<p></p>
<p>▲　甲骨文旅</p>
<p></p>
<p></p>
<p>▲　金文旅</p>
<p></p>
<p></p>
<p>▲　篆书旅</p>
<p>旅，羁旅也，人当失其本居，寄迹他乡，所谓远适异国，昔人所悲，亦安得曰大亨以正哉！但求得其所依，足以自存，是亦羁旅之“小亨”也。《旅》中之“贞吉”，即在此矣，故曰“旅贞吉。”</p>
<p>《彖传》曰：旅，小亨，柔得中乎外而顺乎刚，止而丽乎明，是以小亨，旅贞吉也。旅之时义大矣哉！</p>
<p>《序卦传》曰：“丰，大也。穷大必失其居，故受之以旅。旅，众也。”众在外，谓之《旅》。三阳三阴，卦从《乾》《坤》来，《坤》三上居《乾》五，变《离》，作外卦之主；《乾》五下居《坤》三，变《艮》，作内卦之主。《艮》止为体，《离》明为用，止则得其所，明则知其往，斯不患穷大失居矣。其所以“小亨”“贞吉”者，柔而“顺乎刚”，谓刚不忤物，柔不损己；“止而丽乎明”，谓止而能定，明而能察，《旅》道之正在斯矣，是以得其“小亨”，贞而获吉也。古人学问，多从羁旅阅历而来，往往于耳之所闻，目之所见，皆足增其知识，故曰“旅之时义大矣哉”。</p>
<p>以此卦拟人事，男子之生似桑弧蓬矢，射天地四方，为志在四方也，故士者负笈而游，商者载货而往。凡有一技一艺，罔不远客他乡，各谋衣食，是旅本人事之常，至离父母，背乡井，廓落无友，惆怅自怜，其穷厄而不亨也，亦无足怪。于不亨之地，而欲求其亨者，道惟在柔和以涉世，明察以审几而已。柔则以悦相亲，而与世无忤，明则以诚相接，而与人无欺，纵不能大有所得，亦可“小亨”，所谓“贞吉”者在此矣。夫行旅之不得其贞者，无他，患在过刚，亦患在不明耳。过刚者傲，刚则无以和众，不明则昧，昧则无以保身，《旅》道穷矣。《彖传》曰“柔而顺乎刚，止而丽乎明”，所贵刚与柔之适中，明与止之相附，以是为亨，亦即以是为吉也。人生涉世，一往一来，皆旅之时，一动一静，即旅之义。天子有行在，诸侯有朝会，士大夫出疆，农夫越畔，皆旅也，旅之为时为义，所关岂不大哉？</p>
<p>以此卦拟国家，国家之要，首重财用，而所以使财用之流通者，惟赖商旅耳。端木子结驷连骑，管夷吾官山富海，皆所以开商旅之源也。故善策富强者必计内外交通之益，广海陆运输之程，便舟车之往来，课东南之美利，财用由是而亨，而行旅则由是而劳矣。夫遗人有候居之馆，行役无失路之悲，斯行客亦可少安矣。《大象》曰“山上有火”，火光所烛，近者蒙其照，远者见其明，喻言商者，明能烛奸，远近无欺，故曰“旅小亨，旅贞吉”。盖重财利，轻离别，商贾之所以营生也；权什一，通有无，朝廷亦藉以致富也。方今之时，欧美各邦，国税所关，专以商务为重，是以海禁宏开，洋舶辐辏，凿绝岛穷崖而开市，率东夷北狄而来商，商旅之道，于斯为盛。《易》有前知，故曰“旅之时义大矣哉”。</p>
<p>通观此卦，《艮》山止而在内，《离》火明而烛外，下卦为旅客远行之象，上卦为于时庐舍之象，互卦有《大过》，为行迈跋涉之象。六爻中曰“所”，曰“次”，曰“处”，曰“巢”，各有其地也；曰“灾”，曰“焚”，曰“丧”，曰“亡”，各有所失也；曰“怀”，曰“得”，曰“誉”，各有所获也。大凡羁旅之人，宜柔和谐众，不宜刚暴自恃，故六爻以柔为吉，以刚为凶。初以柔居下，是旅之微贱者；二柔中，故兼得；三过刚，故“丧”；四刚居柔，虽得“不快”；五柔中，小费大得；六刚遇高，大丧而凶矣。卦与《丰》反，聚则成《丰》，散则成《旅》。旅而能止，是《旅》之寄迹于外也；旅而遇明，是《旅》之择地而蹈也。总之，明有誉，昏有灾也；得于柔，丧于刚也；为“笑”为“号”，时为之也；曰“贞”曰“厉”，义所在也。圣人之栖栖者，为道而行也；庸人之攘攘者，为利而往也。夫非为旅之故与？其为则同；而其义要各有不同者焉。</p>
<p>《大象》曰：山上有火，旅。君子以明慎用刑，而不留狱。</p>
<p>“山上有火”，与《贲》之“山下有火”，相对之文也。《艮》为山，《离》为火，有火焚山之象，野火烧山，过而不留，君子取其象以听讼，片言即折，故“不留狱”也。明取《离》之照，慎法《艮》之止，执法如山，不可移动也，烛奸如火，无可掩蔽也，以斯用刑，刑无枉矣。卦上互《兑》，《兑》为刑人，故曰“用刑”。反卦《丰》，《丰》象“折狱”，故曰“不留狱”。</p>
<p>【占】　问时运：运未全盛，宜明以察之，慎以防之，即有灾害，可随即解脱。</p>
<p>○　问营商：宜出外贩运，随来随售，不可留积。</p>
<p>○　问功名：火在山上，有光明远烛之象，升用在即。</p>
<p>○　问战征：须用火攻。</p>
<p>○　问家宅：慎防火灾。</p>
<p>○　问婚姻：即日可成。</p>
<p>○　问疾病：是肝火上炎之症，其势可危，生死在即，宜慎。</p>
<p>○　问讼事：即日可了。</p>
<p>○　问行人：即归。</p>
<p>○　问六甲：上半月生女，下半月生男。</p>
<h3>初六：旅琐琐，斯其所取灾。</h3>
<p>［73］</p>
<p>［74］</p>
<p>《象传》曰：旅琐琐，志穷灾也。</p>
<p>初居卦之最下，是始为旅人者。“琐琐”，小也；“斯”，《尔雅》曰“离也”；“所”，即《诗》“爰得我所”之所，谓居处也，与二三爻曰“次”，四曰“处”，皆为旅舍之地也。“斯其所”者，谓旅行在外，因琐琐细故，遂致离其旅处。《序卦》曰，“旅而无所容”，离其所，则必无地可容矣，故“取灾”，言其灾由自取耳。《传》推本于“志穷”，以其较量于琐琐之故，一有不遂，则离其旅处，不特旅穷而志亦穷矣，穷则招灾，故曰“志穷灾也”。</p>
<p>【占】　问时运：出身既微，行运亦陋，孤身作客，恐难获利。</p>
<p>○　问营商：资财微细，生业亦卑，难免灾祸。</p>
<p>○　问功名：虽得亦卑。</p>
<p>○　问战征：按五百人为旅，军力单薄，有败无胜。</p>
<p>○　问家宅：地位委琐龌龊，必小户之家也。慎可免灾。</p>
<p>○　问婚姻：《诗》“琐琐姻娅，则无膴仕”，知非名门大族也。</p>
<p>○　问疾病：有小灾悔，初起可治。</p>
<p>○　问六甲：生男。</p>
<p>【例】　友人某来，请占气运，筮得《旅》之《离》。</p>
<p>断曰：旅，羁旅也，为远出他乡，孤身只影，羁旅无亲。爻象以柔为吉，以刚为凶，盖惟柔顺和众，斯不为孤立也。初爻为初次行旅，“琐琐”，小也，为量浅陋，镏铢必较，以是取灾，灾由自取耳。今足下占气运，得此爻辞，夫人生如寄，天地本逆旅也，散财和众，则四海皆兄弟，敛财取怨，则坦途成荆棘。人苟委琐龌龊，逐逐为利，势将无地容身，所谓“旅而无所容”也，灾祸之来，必难免矣。足下宜大度宽容，无吝财，无招怨，和悦处世，所谓“言忠信，行笃敬，虽蛮貊可行”焉。</p>
<h3>六二：旅即次，怀其资，得童仆贞。</h3>
<p>《象传》曰：得童仆贞，终无尤也。</p>
<p>“即”者，就也；“次”者，舍也；“资”者，货也。幼者童，壮者仆，《艮》为童仆，故曰“童仆”。《离》为资斧，故曰怀资。二爻柔中居正，有“即次”之象。以虚承实；有怀资之象；柔顺，则童仆亦尽其忠信，三事皆得其便宜。内不失己，而己无不安，外不失人，而人无不与，皆由柔顺中正之德所致也，故曰“旅即次，怀其资，得童仆贞”。不言吉者，旅寓之际，得免灾厉为幸耳。《象传》之意，亦不外此也。</p>
<p>【占】　问时运：有财有人，运途中正，自无忧也。</p>
<p>○　问营商：得财则可以谋利，得人则可以共事，千里作客，可以无忧矣。</p>
<p>○　问功名：是以财捐纳者。</p>
<p>○　问战征：资财，即军饷也，“童仆”，即军卒也，饷足兵强，攻无不克。</p>
<p>○　问家宅：必是寄居之宅，喜得财用充裕，童从顺正，家室和平，自无咎祸也。</p>
<p>○　问婚姻：有富室赘婿之象。</p>
<p>○　问疾病：旅处得病，喜有童仆，尽心服侍，可以调养痊愈。</p>
<p>○　问六甲：生男。</p>
<p>【例】　明治十七年，余漫游九州，一日往观某石灰坑，其夜有社员过访予寓，曰：君精于干事，今日巡视敝坑，定有高见，幸请教示。余曰：炭坑之业，余素所未谙，辱承诸君下问，敢为一占以决之。筮得《旅》之《鼎》。</p>
<p>断曰：本社在东京出店，远隔九州，营谋坑业，诸君皆行旅在外者也，故曰“旅即次，怀其资，得童仆贞”。知此坑业，有财有人，可大可久，其所经办，上下用人，皆正直无私，本可无忧矣。但三爻有焚次丧仆之象，明年防有火灾；四爻曰“得其资斧”，后年可以获利，偿斯所失；五爻小失大得，坑业声名，得以上达，是为坑务全盛之时；惜上爻曰“鸟焚其巢，先笑后号咷”，此象可虑，约应在五年之内也，宜预为慎防。</p>
<h3>九三：旅焚其次，丧其童仆，贞厉。</h3>
<p>《象传》曰：旅焚其次，亦以伤矣。以旅与下，其义丧也。</p>
<p>三爻处内卦之极，出《艮》入《离》，《离》为火，故有焚象；《艮》为居，为舍，“次”，旅舍也，故曰“焚其次”。童仆随侍于次者，次焚，而童仆亦丧，是背主而去者也。《艮》为童仆，故曰“丧其童仆”。旅次焚，祸起不测，有由童仆之不戒者，亦有不由于童仆者。三爻“童仆贞”，然虽贞亦危，故曰“贞厉”。旅次经焚，身危资失，旅客固受伤矣，而在童仆，向承使令，一经焚灾，深恐主人责问，舍此而去，亦其义也，故《象传》两释之。</p>
<p>【占】　问时运：运途颠倒，破败重重，大为可危。</p>
<p>○　问战征：谨防火攻，尤虑军心涣散，不战自遁。</p>
<p>○　问营商：防有不测之祸，可危。</p>
<p>○　问功名：目下难望，必二年后，至五爻曰“终以誉命”，可以成名矣。</p>
<p>○　问婚姻：一时不成，难偕其老。</p>
<p>○　问家宅：防有祝融之灾。</p>
<p>○　问疾病：本人可愈，儿女或童仆，难以保全。</p>
<p>○　问失物：必是童仆所窃。</p>
<p>○　问六甲：生男。</p>
<p>【例】　真言宗高僧云照律师，博识释风俗，为一宗之觉士也，余昔游高野西京，时得相晤。明治十八年夏初，云照师偶访余庐，谓余曰：贫衲以虚无为宗，吉凶悔吝，无复挂念，所以眷眷不忘者，惟在宗教之盛衰耳，敢烦一占。筮得《旅》之《晋》。</p>
<p>断曰：夫《旅》亲寡之卦也，在禅家离凡脱俗，身入空门，以四大为禅房，以六道为逆旅，凡一生所涉，悔吝吉凶，悉属幻境而已。今律师占宗教盛衰，得《旅》三爻，在律师脱离本山，云游世外，到处天涯，何有旅舍？随身衣钵，何有童仆？八妄皆空，无所谓贞也；九根无碍，无所谓厉也；三昧之火既消，无所焚也；四禅之缚既脱，无所丧也。爻象所示，不足为律师挂虑。按《旅》三变而为《晋》，《晋》《彖传》曰“晋，进也，明出地上”，《离》者，日也，象如佛日长明，照大地。禅门之宗教，当有日进日盛之象，是可为律师庆也。</p>
<h3>九四：旅于处，得其资斧，我心不快。</h3>
<p>《象传》曰：旅于处，未得位也。得其资斧，心未快也。</p>
<p>四居《离》之始，《离》为见，四之旅行，是往而求利见也。得位进于朝，不得则旅于处，故《传》曰“未得位也”。《离》为资斧，故曰“资斧”，即《春秋传》所谓“居则具一日之积，行则备一夕之卫”是也。资与二怀资不同，二之资，由我而具，四之资，自外而来，故曰“得”。《离》为干戈，有斧象，斧所以为卫也。四之所以仆仆行旅者，惟期得位乘时耳，乃所得而仅在资斧，所愿未偿，故“我心不快”也。以四初入《离》爻，文采未彰，名誉未显，故禄位犹末得也。</p>
<p>【占】　问时运：盛运未至，所得亦仅耳。</p>
<p>○　问营商：出外贩运少有获利，未能满望。</p>
<p>○　问功名：一时未得，容待来年，定可成就也。</p>
<p>○　问战征：可以掳得敌粮，未能遽获大胜。</p>
<p>○　问婚姻：嫁资颇厚，但是偏房，非正嫡也。</p>
<p>○　问家宅：地位不当。</p>
<p>○　问疾病：是心疾也，因谋望不遂，忧郁所致。</p>
<p>○　问失物：可得。</p>
<p>○　问六甲：生女。</p>
<p>【例】　明治十八年某月，某贵显来访，曰：余知友某氏，今受外国公使之命，在某氏尚别有希望，不知成否？请劳一筮。筮得《旅》之《艮》。</p>
<p>断曰：《旅》者出内向外之卦，出使外国，即旅行之象。凡使臣远适异国，行则授餐，宿则授馆，固其宜也，故曰“旅于处，得其资斧”。至舍使任而别谋位置，是得陇望蜀，恐未能如愿以偿，宜其中心不快也。迨五爻曰“终以誉命”，则所谋可遂矣。</p>
<h3>六五：射雉，一矢亡，终以誉命。</h3>
<p>《象传》曰：终以誉命，上逮也。</p>
<p>五爻柔顺文明，为《离》之主，《离》为雉，又为弓矢，故取象“射雉”。五动体《乾》，矢动雉飞，故“一矢亡”。五自《坤》三来，《坤》为终，《离》为誉，下互《巽》，《巽》为命，故曰“终以誉命”。古者士以雉为贽，射雉而得，是士之进身有阶也。五以远适他邦，得以射雉著能，一时翕然称美，名誉上闻，而来赐命之庆也。故《传释》之曰：“上逮也。”</p>
<p>【占】　问时运：运途柔顺，小往大来，终有庆也。</p>
<p>○　问营商：虽小失，有大得也，名利兼全。</p>
<p>○　问功名：晚运亨通，声名上达。</p>
<p>○　问战征：有一翦成功之象。</p>
<p>○　问家宅：翚飞鸟革，善美堪称。</p>
<p>○　问婚姻：二五得应，世称佳偶。</p>
<p>○　问疾病：想是身临矢石，以忠殉难，得有赐命之荣。</p>
<p>○　问六甲：有桑弧蓬矢之兆，男喜也。</p>
<p>【例】　明治二十四年，占某贵显气运，筮得《旅》之《遁》。</p>
<p>断曰：五处文明之爻，雉，鸟之有文者也，故“离为雉”；射雉得之，言能取法文明也。矢发于近，及于远，有《旅》之象；一矢虽亡，一雉可获，小费大得，宜其志誉上闻也。今贵下占气运，得此爻，就卦象论，知贵下有奉命远游之象；就爻辞论，知贵下有小往大来之庆。自维新以来，国家政令，多取法欧美，今贵下皇华奉使，远适异国，一以敦两邦之好，一以观上国之风，彼所谓日进文明者，何难一举而得之？譬如射雉，可一矢而中的矣。则贵下之声誉，可远播于四方，贵下之使命，定荣邀夫三赐。是可为贵下预贺焉。</p>
<h3>上九：鸟焚其巢，旅人先笑后号咷，丧牛于易，凶。</h3>
<p>《象传》曰：以旅在上，其义焚也。丧牛于易，终莫之闻也。</p>
<p>《离》为鸟，《艮》为止，故曰“巢”。《离》为火，互《巽》为木，故曰“焚其巢”。鸟之有巢，犹《旅》之有次也，三居内卦之极，刚而过中，故其次焚；上居全卦之极，高而忘危，故其巢亦焚，辞虽不同，其义一也。三至五互《兑》，《兑》为悦，为口，有笑之象；《离》五曰“出涕沱若”，有号咷之象。先互《兑》，后入《离》，故曰“先笑后号咷”。《离》本《坤》体，《坤》为牛，亦为丧，故曰“丧牛”。牛性最顺，《旅》卦全体，以柔顺者吉，刚暴者凶，上以刚处极，失其顺矣，是谓“丧牛”。“易”，不难也；丧其牛，势必凶矣。《象传》以《旅》处上极，犹如《离》木上槁，故曰“其义焚也”。“终莫之闻”者，“丧牛于易”，犹客死于外，无室无家，终无人过而问之者矣。《大壮》曰“丧羊”，丧其狠也；《旅》曰“丧牛”，丧其顺也。狠可丧，顺不可丧也。</p>
<p>【占】　问时运：行运已极，高而无与，乐极悲来，凶之道也。</p>
<p>○　问战征：防有焚营劫寨之危。</p>
<p>○　问营商：先小利，后大损，凶灾叠至，可危可危。</p>
<p>○　问功名：有丧无得。</p>
<p>○　问家宅：有覆巢累卵之危。</p>
<p>○　问婚姻：先成后散，先喜后悲，凶。</p>
<p>○　问疾病：属牛者必凶。</p>
<p>○　问六甲：生女，不育。</p>
<p>【例】　明治廿四年五月，余游寓大孤，一日侵晓，有新闻记者数人，访余旅舍，曰：今回有一大事变，请为一占。余询为何事，曰大津事变也。筮得《旅》之《小过》。</p>
<p>断曰：卦名曰《旅》，无论为名为利，或贵或贱，凡北马南船，邀游天涯，皆旅人也。旅人驰逐风尘，犹鸟之翱翔云霄，鸟之栖集有巢，旅之止宿有所，其义同也。上居高位，有贵人之象；高而可危，有焚巢之虑。巢之未焚，安栖可喜，巢之既焚，失所可悲，故有“先笑后号咷”之辞。牛所以驾车而行也，“焚其巢”，既不得其栖；丧其牛，又不便于行，不几伥伥无之矣！占大津事变，得《旅》上爻，上爻处《艮》之极，《艮》反为《震》，《震》为主器，有太子之象；上爻又在位外，有太子出游在外之象。《离》为火，火炎上，巢于树上，故象为“鸟焚其巢”，是巢之焚，以高而在上取凶也。今番大津之变，亦因俄为强国，太子又在高位，是以有此非常之祸。《离》又为刀，故伤为刀击，伤在头部，亦应上爻。当俄太子始来我国，礼遇之丰，彼此欢洽，忽罹此变，彼此惊叹，即所谓“先笑后号咷”也。是日俄太子游至大津，意在轻车简易，不驾舆卫，不知此一击也，正因其易而来，故曰“丧牛于易”。《离》为牛，故取象于牛；《离》又为甲，闻太子之帽，中有铁甲，故无重伤。卦至上已终，出卦为《巽》，《巽》为归，知太子必即罢游归国矣。《象传》曰“终莫之闻”，料知太子无恙归国，在俄国亦以狂暴目之，置之不闻而已。至凶犯津田三藏之罪，《旅》《大象》曰，“君子以明慎用刑，而不留狱”，当以速决无疑。</p>
<p>余明晰以断，新闻记者咸皆惊服。此占为关两国交际，未许刊揭报纸，谨录以呈扈从诸大臣。后见大阪《朝日新闻》报刊载副岛伯所论，谓津田凶犯，宜速处决，此言正合《易》旨也。</p>
</body>
</html>
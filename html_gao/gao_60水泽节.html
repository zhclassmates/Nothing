<html>
<head>
<title>Document</title>
</head>
<body>
<h2>60　水泽节</h2>
<p>为卦《兑》下《坎》上，兑为泽，《坎》为水。水之归泽也，盈则进，《坎》则止，水固自有其分量；泽之容水也，平则受，满则溢，泽亦自有其限制，即《节》之谓也。卦与《困》易位，泽在水上，是谓漏泽，泽漏则无水，故谓之《困》；水在泽上，是谓深泽，泽深则有水，故谓之《节》。此卦所以名水泽《节》也。</p>
<p>节</p>
<p>［82］</p>
<p></p>
<p>：亨。苦节，不可贞。</p>
<p></p>
<p></p>
<p>▲　金文节</p>
<p>卦体上互《艮》，“艮，止也”，下互《震》，《震》，行也；可行则行，可止则止，行止得中，乃谓之《节》。行止得中，是以能亨，若其矫枉过正，固执自守，节亦苦矣。节而苦，则无余地以处人，亦无余地以自处，有穷而无所容矣，故曰“不可贞”。</p>
<p>《彖传》曰：节，亨，刚柔分而刚得中。苦节，不可贞，其道穷也。说以行险，当位以节，中正以通。天地节而四时成，节以制度，不伤财，不害民。</p>
<p>《序卦》传曰：“涣者，离也。物不可以终离，故受之以节。”《节》者，节也。《节》以节其过中，而使之中节也。卦以三阴三阳，阴阳适均，《坎》刚在上，《兑》柔在下，所谓“刚柔分”也。刚柔分而上下不乱，是得中也，得中则亨，故曰“节亨”。节不得中，如俭不中礼，射不中的，徒自苦耳，不可为正，奚以能亨乎？不亨则穷，非节之咎，节而不中之咎也。《象》特举而戒之，所以救其偏也。《坎》险《兑》悦，以《兑》节《坎》，使人有悦愉而无迫感，是为悦以行险也。五居尊位，为《节》之主，是为“当位以节”也。中而且正，位与德立，能裁制群伦，成得亨通，是为“中正以通”也。卦体本自地天《泰》来，《节》之道，亦自天地始，日月代明，四时错行，寒暑往来，岁功以成，此为天地之节也，故曰“天地节而四时成”。法天地之节，以为制度，则以此节财，而财不伤，以此节民，而民不害。庶几天下皆乐就吾节，乃能行之无阻，放之皆准。其要惟在刚柔之得中焉，夫岂“苦节”之谓哉！</p>
<p>以此卦拟人事，饮食不节而致疾，言语不节则贻羞，财用不节则败家，色欲不节则伤身，皆人事之害也。矫其弊者，为之绝食，为之缄口，为之靳财，为之断欲，《节》虽节矣，不堪其苦，是《节》之不得其中，而反致其穷也，何以能亨乎？夫人事不亨者，皆由刚柔之失中耳，过刚者侈，过柔者吝，道是以穷矣。为卦《坎》上《兑》下，刚柔以分，以《兑》之悦，节《坎》之险，使心得其悦，而行忘其险，当其位以裁度万事，斯万事咸亨。中且正，无偏颇也；亨而通，无窒碍也。盖人之喜怒哀乐，即天之雨露雷霆也；人之起居食息，即天之昼夜晦明也。人身有自然之制度，天地亦自然之运行，所谓“天地节而四时成”者，此也。人事要不外夫天道而已矣。</p>
<p>以此卦拟国家，国家政务万端，一言蔽之，惟在节以制度而已。制度得其中，则其所节，有甘而无苦也，可亨亦可贞也。刚柔均分，而道乃不穷也；悦险相济，而位得其当也。以此理财，而财不伤，以此使民，而民不害，庶几四海之大，万民之众，圣人以制度节之，使人人感其悦，人人忘其险，亦人人乐从其节，所谓“当位以节，中正以通，”道在是矣。要之圣人本悦以节险，不偏于刚，不偏于柔，惟法天地之《节》以为节。天地节而四时成，圣人节而万民悦，其道一焉。就爻论之，“当位”，谓九五也，以其居中，故曰“甘节”。道穷指上六也，《彖》之“苦节”，上六当之。六四得《彖》之“亨”；故曰“安节”。初之“不出”，慎以节也。二之失位，失其中也。三之“嗟若”，咎自取也。总之，得中则吉，过中则凶，《彖传》所谓“节亨”，首在“刚柔分而刚得中”也。</p>
<p>通观此卦，卦象取下《坎》上《兑》，爻取刚柔均分，当位则吉。阳实阴虚，实塞而虚通。《节》者，竹节也，竹之通处谓空，塞处谓节。凡所称立廉隅，分经界，皆节之义也。故人而无节，犹时而无序。夫寒暑晴雨，推移更代，若失其节，则天地闭塞，岁功不成；人而无节，则昏迷溃乱，行止皆穷，是咎在不知所节也。不知不节固凶，过节亦凶，欲期其节之贞，求其节之亨，惟要在刚柔之得中也。卦体内悦外险，刚柔均分，九五当位，刚得其中，悦以节险，中而能正，斯其道无往而不通矣。盖在圣人以至中者为《节》，其节也无心；在天地以循环者为《节》，其节也无形；在卦以《坎》《兑》相成者为《节》，其《节》也有象。圣人下袭水土，故取其象以示人。《彖传》所曰“苦”，曰“穷”，戒其失也；曰“亨”，曰“通”，著其效也；曰“得中”，曰“当位”，示其则也；曰“不伤财”，曰“不害民”，美其德也。其卦又自《泰》来，故于《节》亦可见天地交泰之象焉。水流《坎》止，有通塞之义，是以六爻皆取通塞，以为吉凶。初知塞而塞，故“不出”，“无咎”；二宜通而塞，故“失时”为凶；三不塞而“嗟”，咎复何辞？四塞而能“安”，得《彖》之亨；五全卦之主，“中正以通”；六塞而不通，是谓“苦节”。大抵《易》道戒盈，节以防盈，防之过，或迟疑而败事，或鄙啬而失当。违天时，拂人情，均难免于凶咎耳。道以刚中为吉，此圣人所以贵时中也。</p>
<p>《大象》曰：泽上有水，节。君子以制数度，议德行。</p>
<p>“泽无水”曰《困》，泽有水曰《节》，有水而不节，则泽亦涸，是以君子取象于《节》也。“数度”者，权量法度之谓也；“德行”者，道德性命之事也。《兑》自《坤》变，《坤》为重，为寡，象“数度”；《坎》自《乾》变，《乾》为道，为性，象德行，《坎》为平，谓裁制得其平也；《兑》为口，谓议论出自口也，是以君子为之“制数度，议德行”。</p>
<p>【占】　问时运：运途中正，财源富有，惟宜外节出纳，内节身心。吉。</p>
<p>○　问战征：节制之军，登高涉险，可守可战。</p>
<p>○　问营商：泽有水，富饶之象。法制既精，议论亦确，无不获利也。</p>
<p>○　问功名：品行端正，律度精详，有鱼龙得水之象。</p>
<p>○　问婚姻：《坎》男《兑》女，水泽相成，吉。</p>
<p>○　问家宅：宅临大泽，家道富有，吉。</p>
<p>○　问疾病：病宜节饮食，慎行动。</p>
<p>○　问六甲：生男。</p>
<h3>初九：不出户庭，无咎。</h3>
<p>《象传》曰：不出户庭，知通塞也。</p>
<p>初以阳居阳，为《节》之初，阳实阴虚，初当阳刚，一画塞止《兑》口，故为“不出”。上互《艮》，《艮》为牖，为居，有“户庭”之象；《艮》又为止，有不出之象，故曰“不出户庭”。卦继《涣》后，初六涣散甫集，正宜塞而不宜通也，虽户庭之近，亦不敢出，则一步一趋，无非节也，故得“无咎”。初动体《坎》，坎水为智，智则能审时度势，可通可塞，可出可入，皆有节制，故《象传》以“知通塞”释之。</p>
<p>【占】　问时运：运途未盛，宜谨守户庭，得以免咎。</p>
<p>○　问营商：宜坐贾，不宜行商，无咎。</p>
<p>○　问功名：目下宜杜门静守，至四爻可以成名。</p>
<p>○　问战征：初当离散之余，军民乍聚，宜养其锐气，不宜出战。</p>
<p>○　问婚姻：初与四相应，四得承顺之道，即妇道之正也，故无咎。</p>
<p>○　问疾病：宜安居静养，无害。</p>
<p>○　问失物：尚在户庭之内，可寻得之。</p>
<p>○　问行人：尚未起行。</p>
<p>○　问六甲：生女。</p>
<p>【例】　友人某来，请占家宅，筮得《节》之《坎》。</p>
<p>断曰：卦象为《兑》西《坎》北，爻象外户内庭。初居《兑》下，阳刚一画，如户庭之有锁钥，以节出入，故曰“不出户庭”；深居避祸，故曰“无咎”。今足下占家宅，得《节》初爻，此宅想是初次迁居，一切家事，正待整理，持盈保泰，宜守节俭之风，杜门谢事，可以无咎矣。</p>
<h3>九二：不出门庭，凶。</h3>
<p>《象传》曰：不出门庭，凶，失时极也。</p>
<p>户在内，门在外，初为户，二为门，由内而外也。初为内，坎水始至，塞之以防其漏；二则渐至于外，水既盛，宜通之，而犹曰“不出门庭”，是知塞不知通也。二爻有刚中之才，正当乘时应变，出而有为，使天下得节之用。卦自初至三互《震》，四至六互《艮》，乃不为《震》之行，而固守《艮》之止，杜门绝迹，坐失时机，是以凶也。故《象传》以失时之极斥之。</p>
<p>【占】　问时运：运途方盛，时会亦好，咎在因循自误，为可惜也。</p>
<p>○　问战征：时可进取，乃畏首畏尾，固守不出，反致凶也。</p>
<p>○　问营商：货物充积，时价得宜，本可获利，乃因拘墟失时，反致耗损。《兑》为毁折，是失象也。</p>
<p>○　问功名：时会未逢，难望成名。</p>
<p>○　问婚姻：桃夭失时，难免旷怨，凶。</p>
<p>○　问家宅：门户闭锁，无人之象，凶。</p>
<p>○　问疾病：病由步履艰难，几成痿痹。</p>
<p>○　问失物：是内窃也。</p>
<p>○　问讼事：恐有囚禁之祸。</p>
<p>○　问六甲：生女。</p>
<p>【例】　有警吏某氏来曰：吾友旧藩士某，维新之际，勤王死节，其后裔落魄无依。余眷念旧情，竭力赈助，以其子弟三人，招使来京，就学十数年，因之耗费，积累至六七千金，然犹以乡里田产，得值万金可偿。讵意利息倍增，迄今已万三千金矣，所有家产，又因价格低落，减数大半，欲偿则数无所出，不偿则债负不清，进退维谷，无以为计，遂至忧郁致病，不能供职。幸请教示。无已代为一占，筮得《节》之《屯》。</p>
<p>断曰：九二处《兑》之中，《彖传》谓“悦以行险”，二宜当之；二曰“不出门庭”，是安于陷险，而不能行险也，其不出也，故凶。足下占债负处置，得《节》二爻，爻曰“不出门庭，凶”，则知不出为凶，出则可以免凶矣。然所云“出”者有二：一则出外以避之，一则出所有以偿之，皆谓之出也。此中当必有节制矣，仆就爻辞之意，为足下债负计之。所负总数万三千金，乡里田产低价约售三干金，偿抵债主；再以月俸所得二百金内八十金为家用所费，余百二十金，亦按月归偿，合计一岁中，得偿千四百四十金。是节有余以偿不足者也，约不十年，便可清偿矣。爻辞曰“不出门庭，凶”，若明为足下戒也。足下其勿因循畏葸，坐失时机，须当出而与债主相商，先以售产之金偿之，复以月俸之余归之，让其利息，缓其限期。债主而不许，则此债必难归给，债主而许之，则足下不至破产，债主亦终得金收，彼亦何乐而不许也？《兑》为口，为友，有得朋相商之象；《兑》爻曰“商兑，未宁，介疾有喜”，正足下今日之时事也。足下速出而图之，毋失此时会也。</p>
<p>某氏闻而心喜，曰：此最妙之策也。后数日报来云，已遵此断词，出而了事矣。</p>
<h3>六三：不节若，则嗟若，无咎。</h3>
<p>《象传》曰：不节之嗟，又谁咎也。</p>
<p>三居《兑》之上，上画开口，为漏泽，不节之象。盖《兑》泽至三，坎水既盈，一时任意挹取，不知节省，至后将不继，不免咨嗟悔恨，故曰“不节若，则嗟若”。是为悦极生悲者，祸由己致，无所怨咎，故曰“无咎”。《象传》曰“又谁咎也”，谓当节不节，“不节”在己，“嗟若”亦在己，又将谁咎乎？</p>
<p>【占】　问时运：壮不自检，老大徒悲，其将谁怨乎？</p>
<p>○　问战征：临时不谋，后悔难追。</p>
<p>○　问营商：当其获利，骄奢无度，一旦耗失，便致哀嗟，咎由自取耳。</p>
<p>○　问婚姻：有先喜后悲之象。</p>
<p>○　问功名：随得随失。</p>
<p>○　问家宅：三以阴居阳，地位不当。必致先富后贫。</p>
<p>○　问疾病：病由不节饮食所致，幸无大咎。</p>
<p>○　问失物：付之一叹，不须怨人。</p>
<p>○　问六甲：生女。</p>
<p>【例】　明治二十年十一月，旧大垣藩主户田氏共伯，任澳大利亚全权公使，偕眷属赴任，临发横滨，枉驾余宅。此时送者不下数十人，伯曰：请占海上平安。筮得《节》之《需》。</p>
<p>断曰：三爻居内外卦之交，正合贵下出外远行之兆；《坎》为水，兑为泽，有大海之象。三动体《需》，《需》《彖》曰“险在前也”，知此行防有险难。卦反《涣》，《涣》象为“风行水上”，知必有风；《兑》正西，《坎》正北，知其风必自西而北。爻曰“不节若，则嗟若”，谓非秉节而行，必致咨嗟。今贵下皇华出使，节钺在身，必能使海若效顺，百神呵护，即遇风险，必无咎也。《需》《彖》辞又曰“利涉大川，往有功也”，是可为贵下贺焉。</p>
<p>时送行者，如旧藩臣《井》田五藏，青森县知事菱田文藏、大审院判事鸟居断三、神道教正鸿雪爪《咸》皆在座，倾听之余，或谓照此判词，海上风波，浑如眼见，未来之事，皆得前知，疑余臆断，未必可信也。鸿雪爪君独云：高岛君《易》筮，素称入神，多为人所不《解》者也。余曰：余惟凭爻而断，应与不应，非余所知，然向所断，未尝有或爽者，殆可谓如响斯应者矣。诸士惟惟，不复有言。后四年，户田伯归朝，告余以当时海上困难，一如《易》断。</p>
<h3>六四：安节，亨。</h3>
<p>《象传》曰：安节之亨，承上道也。</p>
<p>四本《坤》体，《坤》为安，故曰“安”；居《坎》之始，《坎》为险，以《兑》节之，斯得化险为安，故曰“安节”。“安节”者，安而行之，不失其节，则何往不通？故曰“安节，亨”。四得位承五，五“中正以通”，四先通之，是以《彖》之亨，惟归于四；四以承五得亨，而天下无不亨矣。《象传》曰“承上道也”，上指五，道即《节》之道，谓五以节风示天下，四比近五，能首承其道也。</p>
<p>【占】　问时运：一路平安。</p>
<p>○　问战征：善战者在先安军心，军心安，则临危不惧，而所向有功。</p>
<p>○　问营商：四在外卦之始，必是初次贩货出外，能事事节俭，斯得安居外地，而所谋亦得亨通矣。</p>
<p>○　问功名：能承上意，必得成名。</p>
<p>○　问婚姻：四以阴居阴，得位承阳，自得家室安全。</p>
<p>○　问家宅：平安获吉。</p>
<p>○　问疾病：病由口入，能节饮食，自得安泰。</p>
<p>○　问六甲：生男。</p>
<p>【例】　官吏某来，请占官位升迁，筮得《节》之《兑》。</p>
<p>断曰：六四重阴，爻象安静，事事中节，是以亨也。《象传》曰“承上道也”，上谓五，四与五比，能承上旨而行节也。今足下占官途升迁，得《节》四爻，四与初应，初“知通塞”，故四能安分守己，不失其节。惟承上之意旨而行，是以发皆中节，无往而不亨通也，升迁必矣。四与五间一爻，升迁当在明年。</p>
<h3>九五：甘节，吉，往有尚。</h3>
<p>《象传》曰：甘节之吉，居位中也。</p>
<p>五居尊位，为《节》之主，《彖》所谓“当位以节，中正以通”，惟五当之。《彖》首戒“苦节，不可贞”，反苦为甘，其道必贞，贞则吉矣，故曰“甘节，吉”。四居《坎》中，《坎》《彖》曰“行有尚”，《节》四之“往有尚”，盖即由《坎》《彖》而来。“往”即“行”，谓能行斯而往，洵可嘉尚。按五味以甘为得中，咸苦酸辛，皆偏也。节味之偏，而适其中，谓之“甘节”，甘则人皆乐从，而不病其难也，此“甘节”之所以为吉也。《象传》以“居位中”释之，《礼·月令》白，“中央土，其味甘”，甘位居中，五为君，君位亦居中，《象传》所释之意取此。</p>
<p>【占】　问时运：运如嚼蔗，到老愈甘。</p>
<p>○　问营商：稼穑作甘，当以贩运谷米为吉。“往有尚”，往者往外也，尤当贩米，往外洋销售，定必获利。</p>
<p>○　问功名：苦尽甘来，功名必显。</p>
<p>○　问家宅：五爻得位，中央为甘，知此宅必地位中正，家风正直，节俭足以嘉尚。</p>
<p>○　问婚姻：女之嫁曰往“往有尚”，谓往而成礼。“甘”者，甘心相从，有百年好合之象，吉。</p>
<p>○　问疾病：病在中宫，甘则中满，须宜节食为要。</p>
<p>○　问六甲：生男。</p>
<p>【例】　某商人来，请占商业盈亏，筮得《节》之《临》。</p>
<p>断曰：味之甘者，人所乐嗜，然过甘则味亦变，节之所以适其中，于味然，于万事亦无不然。“往有尚”者，谓由此以往，事皆可尚，事皆获吉矣。今足下占商业盈亏，得《节》四爻，知足下于商业，经营已久，向以不知撙节，致来嗟恨。去岁得安，今年又必获甘味，所当裁而节之。事事从节，毋以盈满自侈，斯盈可长保其盈矣，故吉。“往”者，为遵此《节》道以往，“往有尚”，亦往有功也。足下此后，商业大利。</p>
<h3>上六：苦节，贞凶，悔亡。</h3>
<p>《象传》曰：苦节贞凶，其道穷也。</p>
<p>六重阴不中，居《节》之极，是过《节》者。《尔雅》，“卤，咸苦也”，坎水润下作咸。《兑》为刚卤，是味之苦者也。上与初相终始，初在泽底，节以防漏，上在泽口，出纳由之，而竟概节之，是不知通塞也，其困苦之状，物所难堪，有不可终日者矣，故《彖》之“苦节”，独归于上。“悔亡”者，谓奢不如俭，以此修身，悔自亡矣。《传》曰“道穷”，即以释《彖》者释之。“苦节，贞凶”者，自古之龙逢比干，为国亡身，克全臣节，其祸虽凶，其道则正，足以表式万世，复有何悔？</p>
<p>【占】　问时运：运途亦正，为固执不通，以致终身穷苦。</p>
<p>○　问营商：机会已极，不知变通，以致穷迫，徒自苦耳。</p>
<p>○　问功名：其人则守正不阿，困苦自守，难望成名。</p>
<p>○　问战征：爻象重阴，柔弱无力，又当地穷势极，只知苦守不出，终必凶矣。</p>
<p>○　问疾病：阴盛阳衰，病势已极，凶。</p>
<p>○　问六甲：生男。</p>
<p>【例】　有商友某氏，请占株式高下，筮得《节》之《中孚》。</p>
<p>断曰：此卦泽上有水之象，泽有水，盈则通之，不盈则塞之。通塞者，是为水之节制也，上爻当泽之上口，宜通而塞，是过于节也。水流而不止，流水甘也，上塞而不流，则为停潦，甘亦苦矣，故曰“苦节，贞凶”。今足下占株式高低，得此爻象，株式者，财用之资，财源犹如水源，宜流通，不宜壅塞；况上爻当时位已极，若塞而不穷，好为垄断，以期高价，令人迫蹙困苦，无以为生，防苦极生变，则苦人者反而自苦，取凶之道，亦取穷之道也。宜速开通，斯可免凶矣。</p>
<p>其人闻之，即日卖脱。后其价随即低落。</p>
<p>【例】　三十一年，占北海道厅之治象，筮得《节》之《中孚》。</p>
<p>断曰：上爻当兑泽之口，坎流既盈，又复节而不通，令人不得沾其惠泽，是谓“苦节，”其道必凶。今占北海道厅政治，得此爻象，知其施政，有不合地势，不通民情，上下拥塞，号令不行之象。上爻动为《中孚》，当速变通出之，斯可孚而化邦也。就外象论之，兑泽水盈，盈则必溢，《兑》，秋也，防秋时有洪水之灾。</p>
<p>是年九月，果有水难，人民苦之，凶象如是。</p>
<p>【例】　三十一年，占外交形势，筮得《节》之《中孚》。</p>
<p>断曰：上爻之“苦节”，是过节者也，节得其中则甘，过之则苦。天下事皆贵适中，过则困苦随之，凶祸亦随之矣，是势所必然也。今占外交，得此爻象，知当今时势，正是泽水满溢，岌岌可危之际，所宜流通四海，变其节制，以适权宜，斯可免受困苦。若竟吝而不出，固执自守，其凶必矣。</p>
</body>
</html>
<html>
<head>
<title>Document</title>
</head>
<body>
<h2>55　雷火丰</h2>
<p>卦体《震》上《离》下，《离》本《乾》体，变《乾》中画而成《离》，《离》为日，日本悬象于天也；《震》本《坤》体，变《坤》之下画而成《震》，《震》为雷，雷本奋出于地也。“雷以动之，日以暄之”，万物化生，自然丰茂。《震》，动也，《离》，明也，明与动合而成《丰》，此卦之所以名《丰》也。</p>
<p>丰：亨，王假之。勿忧，宜日中。</p>
<p></p>
<p></p>
<p>▲　金文丰</p>
<p>《正义》曰：“财多德大，故谓之丰。”财多则足以济世，德大则足以容人，事无窒碍，故“亨”。“王”指殷王，“假”，谓感假。《萃》《涣》之假，言殷王假庙也，《丰》之假，期纣之能假也。期能假夫《丰》亨之道，自足以统驭万国，照临下土，如日之正中，光明遍被，故曰“勿忧”。《离》为日，日中则明愈大，故曰“宜日中”。</p>
<p>《彖传》曰：丰，大也。明以动，故丰。王假之，尚大也。勿忧，宜日中，宜照天下也。日中则昃，月盈则食，天地盈虚，与时消息，而况于人乎？况于鬼神乎？</p>
<p>《序卦传》曰：“得其所归必大，故受之以丰。丰者，大也。”卦体以《离》遇《震》，《震》为行，动必以健，《离》为光，明无不灼，明以动，动则有为，故得亨通而盛大也。“王”指九五，言《丰》之象本大，王能诚心感假，则更加大矣。五爻曰“有庆”，即庆王之能假也，《丰》莫大于是焉，假如是，复有何忧？“宜日中”者，是极言“明以动”之象，日至中，其明愈焕，其照愈远，万国九州，明无不被，可知王之“自明明德”，即可明“明德”于天下也，故曰“宜照天下”。然日过中则倾，月既盈则缺，阳极而阴生，盈虚消息，天地循环之运也。《彖》曰“日中”，《丰》至极盛，衰即伏之，《传》欲王益励夙夜之勤勉，明以继明，有以挽回乎造化，使明不为欲蔽，而丰得以长保矣。虽盈则必有虚，消则必有息，与时推移，鬼神亦不能自主，而所以转旋而补救者，总在于人也，人惟自明其“明德”耳。干宝曰：日中之象，殷水德，《坎》象昼败，而《离》居之，言周德当天人之心，宜居王位，故“宜日中”。</p>
<p>以此卦拟人事，上互《兑》，兑为泽，期其惠泽之丰盈也；下互《巽》，《巽》为利，期其财利之丰富也：有丰无歉，丰斯大矣。然丰于财者多昏，丰于欲者多乱，昏则不明，乱则妄动，无以假之，《丰》所在，忧即伏之矣。卦体上下互《大过》，《大过》者，过乎中也，日过中则昏，月过中则缺，此过盛必衰，过刚必折，盈虚消息，天地四时，自然之运，虽鬼神之盛德，不能过此，而况人事之微乎？《彖》曰“勿忧，宜日中”，传释之曰“宜照天下”，谓《乾》为日，《离》亦为日，《丰》为六月之卦，夏至日在《离》，气禀纯阳，日当午中，光明倍焕。《离》《大象》曰“明两作，离，大人以继明照于四方”者，此之谓也。明以静生，明亦以动见，譬如人闭目静坐，一物不见，一动则双目开豁，明足察物矣，此所谓“明以动，故丰”也。人事之忧，在不丰，不知不丰不足忧，所忧者最在不明耳。明则可静亦可动，可盈亦可虚，《丰》之所大，大在于明，亦大在于动也。是人事之极则，乃可出而与天下相见矣。</p>
<p>以此卦拟国家，国家之大势，不能静而无事，要必当动而有为，所患者动失其道，必至昏庸柔昧，上下交蔽，愈动而愈困耳。困则不亨，不亨则不丰，国事不可为矣。欲求其直，必先期其明，《彖》是以曰“明以动，故丰”。卦体上《震》下《离》，《震》为动，故能风动四方，《离》为明，故能向明出治。《震》又为帝，故称“王”，《离》为光，故能照，王者克明“明德”，道协大中，明足与天下相见，动可为天下更新，是能照假夫臣民，光大夫勋业，庶几就之如日，瞻之如云，一时熙熙攘攘，咸沐浴于光天化日之中，而若浑忘其帝力者，丰莫丰于是焉。然一治一乱，一盛一衰，国运也，亦天运也，所谓“日中则昃，月盈则食，天地盈虚，与时消息”，世运推移，皆如是耳。要必文明柔顺，如文王之德之纯，上足以假君，下足以假民，如日月之照临，光被天下，乃能挽既去之天命，重得延祀之商社者，此文王之所以文王也。如是则可以长保此丰矣。</p>
<p>通观此卦，《京房易传》曰：“上木下火，气禀纯阳，阳为大，大则必丰。”卦以《离》遇《震》，《震》为君，君作于上，明烛于下，故得成崇隆丰大之业。然有丰必有歉，丰于功者傲，傲则必亡，丰于财者奢，奢则必败，傲与奢，皆由于动之失中也；动失其中则损明，损明则安能长保其丰乎？《杂卦传》曰，“丰，多故也”，“多故”，是以难保也，道在有以假之耳。王者能推心置腹，上下交孚，假以生明，明以运动，期明无不照，亦动罔不臧，如午日正中，光明遍烛，此《离》象所以为明也。明愈大，丰亦愈大，是可尚也，复何忧乎？卦体《离》日在下，《震》雷在上，互卦《巽》木为蔀，《兑》泽为水，雷施雨，木含日，故自二至四，有晦昧之象。圣人处此，虚以养其明，悦以霁其威，断以决其壅，使上下之情相通也。若六五动而得中，明良际会，则皎日澄空，氛翳全消，纯熙之运至矣，风雨晦冥，其何伤日乎？初爻如日初出，故“往有尚”也；二爻如日方中，故“有孚”吉也；三爻明为沫蔽；四爻明为斗掩；五与二相应，所以资明；上则《丰》极而凶矣。六爻皆有明象，而为“灾”，为“疾”，为“沫”，为“斗”，为“凶”，皆足以蔽其明而害其动，惟五独得其吉，《彖》所谓“王假之，尚大也”，在此爻矣。</p>
<p>《大象》曰：雷电皆至，丰。君子以折狱致刑。</p>
<p>此卦《震》为雷，《离》为电，雷电相合，威势盛大，电主明，雷主威，《象》曰“雷电皆至”，有威明兼备之象焉。明以“折狱”，则狱得其情，斯天下无遁情矣；威以“致刑”，则刑当其罪，斯天下无遗奸矣。君子见《丰》之象，推威严光明之德，洞悉奸伪，以明运威，故能察亦能决；以威济明，故无枉亦无私。天之《震》也，雷声之作，电火在先，此其象也。得《离》之明者，为《噬嗑》、《贲》、《丰》、《旅》四卦，《大象》俱有用刑之义。《噬嗑》明在上，象君子在上，故为“明罚敕法”；《丰》明在下，象君子在下，故曰“折狱致刑”。</p>
<p>【占】　问时运：气运旺盛，但当丰不忘歉，斯丰可长保矣。</p>
<p>○　问营商：财利丰盛，但须公平谨守，否则恐有讼狱牵连。</p>
<p>○　问功名：雷电有威名发达之象，宜任刑官。</p>
<p>○　问战征：雷电皆至，见兵威显赫，声势远扬，攻战必克。</p>
<p>○　问婚姻：世称雷为公，电为母，是天合也。</p>
<p>○　问家宅：宅向东南，财气颇丰。</p>
<p>○　问疾病：是肝火上升之症，宜泄肝泻火之剂，尤宜静养。</p>
<p>○　问失物：皆速追究，可得。</p>
<p>○　问行人：防有讼事纠缠。</p>
<p>○　问六甲：单月生男，双月生女。</p>
<h3>初九：遇其配主，虽旬无咎。往有尚。</h3>
<p>《象传》曰：虽旬无咎，过旬灾也。</p>
<p>“配”郑作妃，卦体《震》上《离》下，初本《震》爻，为诸侯，初与四应，故以四为“配主”。初九爻辰在子，九四爻辰在午，君南面，臣北面，初以修礼朝四，四以匹敌厚恩遇之，虽留十日，不以为咎。正以十日者，朝聘之礼，自行聘至问大夫，才五六日，即事毕请归，郑注谓主国留之，飨食燕献，无日数，尽殷勤也。主虽绸缪，而客行淹久，乐不可言。旬以内，尚不逾节，故“无咎”。“往有尚”者，其往或因助祭而行朝聘，或因入朝而遇助祭，留之经旬，神人欢洽，故为可尚。然以旬为限，过则非常。《象传》谓过则灾生，盖凛凛于日中之戒，示以盈满为惧也。或以旬始为星名，《史记·天官书》，“旬始出于北斗旁，状如雄鸡”，二爻曰“斗”，三爻曰“沫”，斗沫皆星名，言其蔽明也。初以旬始为星，爻象相同，义亦可取。</p>
<p>【占】　问时运：得其相助，可有十年好运。</p>
<p>○　问营商：当有巧当货物可售，旬日之内，即可获利，过旬则不利。</p>
<p>○　问功名：“邂逅相遇，适我愿兮”，即日当有佳报。</p>
<p>○　问战征：两敌相遇，当速进兵，十日外，恐有败象。</p>
<p>○　问婚姻：姻缘相当，即日可成，迟则不谐。</p>
<p>○　问疾病：得遇良医，旬日可愈，迟久不治。</p>
<p>○　问讼事：得遇良吏，即可断结，迟缓不了，恐有外祸。</p>
<p>○　问失物：宜速寻。</p>
<p>○　问六甲：生女。</p>
<p>【例】　明治三十一年，占英法两国交际，筮得《丰》之《小过》。</p>
<p>断曰：《丰》者，雷电相遇，百物丰饶之卦，以国家交际拟之，是两雄并峙，有各不相下之势。今占英法两国交际，得此初爻，初与四应，当以初爻属英，四爻属法。爻象内外相应，就两国外势观之，叵相和好，而实则两阳相轧，各挟猜疑，势必隐相侵夺。何则？内《离》明，外《震》动，明者多谋，动者多勇，各为其国，亦各用其长，明与勇遇，适足相敌，故曰“遇其配主”。英善谋略，是明也，法长雄武，是勇也，“旬”，均也，谓其势力相均也。由此而更进焉，明者不自恃其明，且进而明其德，勇者不自恃其勇，且进而勇于义，斯丰者可长保其丰矣，故曰“往有尚”也。</p>
<h3>六二：丰其蔀，日中见斗。往得疑疾，有孚发若，吉。</h3>
<p>［70］</p>
<p>《象传》曰：有孚发若，信以发志也。</p>
<p>六二居《离》之中，为明之主，日中之象也。“蔀”，虞谓日蔽云中，王弼谓蔀，覆，暖障光明之物。郑作菩，《说文》，“菩，草也”；《广韵》“</p>
<p>蔀，草名”。《震》为草，故取象于草。《离》夏之时，草木蒙密，故曰“丰其蔀”。按诸说取象虽不同，而为蔽明则一也。“斗”者星名，《春秋·运斗枢》曰：北斗七星，第一至第四为魁，第五至第七为杓，合为斗。九四《震》动，斗柄之象，斗柄左旋，日体右转。日中非见斗之时，“日中见斗”，则有斗无日矣。喻言殷纣昏乱，奸臣弄权，俨如昼日掩光，而宵斗腾辉也，故曰“日中见斗”。当群奸蔽惑，虽周文之圣，犹不免羑里之囚，故曰“往得疑疾”。“有孚”者，即《彖》所云“王假”也，文以忠贞服事，至诚相假，是以纣志可回，蔽障开而疑疾自去矣，故“有孚发若”，转凶而为吉也。《象传》曰“信以发志”，为言后世人臣，忠而被谗者，能以积诚感主，无不可假也。</p>
<p>【占】　问时运：能以蒙难艰贞，自得逢凶化吉。</p>
<p>○　问营商：见识不明，浑如白昼昏暗，不能办事，致生疑忌。当以至诚待人，得人扶助，方可获利。</p>
<p>○　问功名：始凶终吉。</p>
<p>○　问战征：屯军于丰林茂草之间，伏藏不发，往则恐有不利；必待敌兵内应，一发必得大胜。吉。</p>
<p>○　问婚姻：始疑终谐。</p>
<p>○　问家宅：此宅花木太盛，日光被掩，致窗牖失明，必须开豁明亮，方吉。</p>
<p>○　问疾病：是胸襟不明，积疑成疾，宜以婉言开导，疑窦一开，病体自愈。</p>
<p>○　问失物：被尘污所掩，宜拨开芜草，可寻得之，或在斗升之间。</p>
<p>○　问六甲：生女。</p>
<p>【例】　明治三十一年，占自由党气运，筮得《丰》之《大壮》。</p>
<p>断曰：爻辞曰“日中见斗”，日阳象，斗为星，星阴象，“丰其蔀”，蔀草也，草亦阴象。日阳为君，星为臣，草则庶民也，白昼见斗，是阴蔽明，臣蔽君也。今占自由党气运，得《丰》二爻，自由党者，本是庶民之私议，欲以上干政府也，其议皆出自草莽之徒，故谓之“丰其蔀”。以下犯上，即以阴掩阳，犹如妖星而犯日也，故谓之“日中见斗”。自由党魁曰星亨，可谓明证矣。星氏论说狂妄，干世疑忌，人多疾恶，故曰“往得疑疾”。自由党如能翻然悔悟，不以势力相凌，而以贞诚相感，斯发言盈廷，咸得顺从也，故曰“有孚发若，吉”。</p>
<p>自由党于十二议会，以反抗政府，致于解散，后当十三议会，星氏有所悔悟，遂顺从政府之议，得以无咎。</p>
<h3>九三：丰其沛，日中见沫。折其右肱，无咎。</h3>
<p>［71］</p>
<p>［72］</p>
<p>《象传》曰：丰其沛，不可大事也。折其右肱，终不可用也。</p>
<p>毛西河引刘熙云，“沛者，水草相生之名”，《公羊传》“草棘曰沛”是也。“丰其沛”，喻言纣朝，群奸在下，如水草丛生，蒙密而蔽明也。三居内外之间，得《巽》气，《巽》之刚爻为木，柔爻为草，故取沛为水草。“沫”，郑作昧，服虔云“日中而昏”是也。《王莽传》“地皇元年，二月壬申，日正黥，莽恶之，下书曰：日中见昧，阴薄阳，黑气为灾”，即引《易》此文为证。九家《易》云：沫，斗杓后小星，即辅星也。按辅星在斗第六星左；《汉书·翟方进传》，辅沉没，张晏曰，辅沉没不见，则天下之兵销，是辅见则有兵祸。二说为昏为星，所据不同，要皆为周兴殷亡之兆。“折其右肱”者，臣以君为元首，君以臣为股肱，文为西伯，故曰“右肱”，纣听谗言，囚文于羑里，是“折其右肱”也。然当时虽三分有二，文能笃敬止之节，终身事纣，故右肱虽折而无咎。《传》曰“不可大事”，三居《离》之极，谓人心既离，天下大事，其已去矣。《传》又曰“终不可用”，三与上相应，上处《震》之极，为卦之终，上爻曰“阒其无人”，纣之所以为匹夫，故曰“终不可用”也。</p>
<p>【占】　问时运：运途颠倒，明明白昼，浑如黑夜，防有灾祸。幸一时身命，尚无恙也。</p>
<p>○　问战征：“沛”或作旆，谓幡旆飘扬，率军前进，防风云有变，卒时昏暗，右军有失。</p>
<p>○　问营商：防货价涨落不测，致被耗折。</p>
<p>○　问功名：终不可用。</p>
<p>○　问疾病：防右肱有损。</p>
<p>○　问家宅：田园荒芜，水草从生，右庑已倾，暂居而已，终不可用也。</p>
<p>○　问六甲：生女。</p>
<p>【例】　友人某来，为加入某会社，请占会社之吉凶。筮得《丰》之《震》。</p>
<p>断曰：三爻处《震》《离》之间，《震》为草，《离》为光，曰“丰其沛，日中见沫”，象为《震》草蒙密，以致日色无光。以会社言，必是社中小人众多，反令君子无权，盖以草喻小人，播弄其间，卒令白昼昏黑，不见天日，即所谓日中而昏也。“折其右肱”者，社中用事之友，即为社中之手足也，手之动用，全在右肱，折者，执而去之也，谓去其社中弄权之尤者，斯会社可无咎矣。爻象如此，劝君以不入为可。友人闻之，因此中止。后会社未几果闭，友人于是感《易》占之妙也。</p>
<h3>九四：丰其蔀，日中见斗。遇其夷主，吉。</h3>
<p>《象传》曰：丰其蔀，位未当也。日中见斗，幽不明也。遇其夷主，吉行也。</p>
<p>四居外卦之始，为动之主，其爻象与二同，四之蔀，犹二之蔀也，四之斗，犹二之斗也。但二以阴居阴，《离》日被掩，四则阳刚发动，王心感假，障蔽开而疑疾消矣。“夷主”之遇，即《彖》所云“王假”也。二以疑疾而囚，四以遇主得释，遇则吉矣，故曰“吉”。《彖》曰“王”，文所称也；爻曰“夷主”，周公据其实而夷之也。《丰》沛见斗，《传》独于四释之，邪之害正，其蔽始于近习，故曰“位不当”；阴之掩阳，其灾见于白昼，故曰“幽不明”。《震》为行，行得所遇，故曰“吉行”。</p>
<p>【占】　问时运：曩时被人蒙蔽，今能翻然改作，得好际遇，可以获吉。</p>
<p>○　问战征：兵入幽谷，不知去路，不见天日，幸遇向导，得以前行也。</p>
<p>○　问营商：前因货物，真赝混杂，难以销售，今始得遇受主，方可获利。</p>
<p>○　问功名：得此绝好际遇，名可立就，吉。</p>
<p>○　问婚姻：良缘巧遇，吉。</p>
<p>○　问家宅：此宅苦于地位不当，幽暗不明，得遇其人，动作一新，则吉。</p>
<p>○　问疾病：病在目中生翳，所视失明，得良医，病可治也。</p>
<p>○　问六甲：生男。</p>
<p>【例】　豪家支配人某来，请占气运，筮得《丰》之《明夷》。</p>
<p>断曰：“丰其蔀，言草之盛也；“日中见斗”，斗而昼见，是昼晦也，其害皆足以蔽明。四以阳居阴，爻象是阳为阴所蔽，幸四入《震》，为动之主，一动则拨开云雾，得以重见天日，以得“遇其夷主”。今足下问气运，得此爻象，知足下曩时必为人所抑制，不得自明，今幸得遇逢其主，可以谋事。但此主素性昏庸，故称曰“夷主”，惟足下诚实素著，得以信任无疑。《传》曰“吉行”，可以获吉矣。</p>
<h3>六五：来章，有庆誉，吉。</h3>
<p>《象传》曰：六五之吉，有庆也。</p>
<p>五居外卦之中，五与二应，二言“往”，五言“来”，盖五视二为来也。“章”，美也；“庆”，赏赐也；“誉”，声誉也。二既得以“往”而“有孚”，五乃因其“来”而“有庆”，盖隐指文献文马，纣赐弓矢之事也，庆出于纣，誉归于文。丰在是，吉亦在是焉，所谓一人有庆，兆民赖之。二之庆，亦五之庆，故二五之吉同也。</p>
<p>【占】　问时运：盛运大来，实至名归，吉莫大焉。</p>
<p>○　问营商：货物往来，无不获利，更可得名。</p>
<p>○　问功名：得膺恩赏，名利兼全，大吉。</p>
<p>○　问婚姻：天合良缘，门楣既显，嫁资亦丰，吉。</p>
<p>○　问战征：可不战而成功也，奏凯而还，得邀封赏，吉。</p>
<p>○　问家宅：必是旌表名门，吉。</p>
<p>○　问疾病：有名医自来，即可全愈。</p>
<p>○　问讼事：讼了，且可得赏。</p>
<p>○　问行人：即日可归，且有喜事。</p>
<p>○　问失物：不寻自来。</p>
<p>○　问秋收：大有丰年。</p>
<p>○　问谋财：不求自来。</p>
<p>○　问六甲：生男，主贵。</p>
<p>【例】　亲友某富翁来，请占气运，筮得《丰》之《革》。</p>
<p>断曰：卦名曰《丰》，必是丰富之家；五爻居尊，为一家之主也。爻辞曰“章”，曰“庆”，曰“誉”，曰“吉”，皆全美之象，占者得此，气运之盛，不待言矣。但全卦论之，有《离》明被蔽之象，必是家臣弄权，家主被惑，以致善恶不分，百事颠倒。惟二爻为正直可靠，五能听从二爻之言，知二之美而嘉纳之，赏赐之，二之庆，即五之庆，吉莫大焉。足下于家臣中，宜慎择其人，去邪任贤，斯家道日隆，身运日旺。爻象如此，吉与不吉，即在转移间也。</p>
<p>【例】　岩手县闭伊郡田老村商人落合总兵卫者，余之旧交也，虽其人已故，而音问不绝。本年六月，传闻该地海啸，村民死亡靡有孑遗，探问未得复报，心深忧之，乃为一筮，得《丰》之《革》。</p>
<p>断曰：“丰者，大也”，海啸者，灾害之大者也。爻辞曰“来章，有庆誉，吉”，料渠一家之中，必有幸脱此灾害者，近日当有来报也。后确知该村当时被灾，全村漂没，落合氏家，惟次男总三郎，四男兵吉，以先时趋赴邻村，得以免祸云。</p>
<h3>上六：丰其屋，蔀其家，窥其户，阒其无人，三岁不觌，凶。</h3>
<p>《象传》曰：丰其屋，天际翔也。窥其户，阒其无人，自藏也。</p>
<p>“丰其屋”者，自高也，“蔀其家”者，自蔽也。丰大其屋，又障蔽其家，亦有“行其庭，不见其人”之象也。上六重阴，居卦之极，是动极成惫，明极生昏，丰极致衰，极其甚则宗社倾覆，宫室空虚，故曰“窥其户，阒其无人”。“阒”即无人之状。干令升以上爻为说纣之亡，为独得其旨焉。上为宗庙，“三岁不觌”，是必三岁不祀也。《书》曰：自成汤至于帝乙，罔不明德恤祀，至纣不肯事上帝，弃厥先神祗不祀，故庙中虚旷，“三岁不觌”也。纣惟深藏于瑶台璇室，以自娱乐，所谓七世之朝，可以观德者，未几而为丰草矣，故曰凶也。《传》所释“天际翔也”，“际”或作降，“翔”郑王作祥，谓天降祥，祥，变异之通称。又所释“自藏也”，“藏”诸家作戕，王作残，郑作伤，皆谓国灭而自亡也。</p>
<p>【占】　问时运：有屋无人，大凶之象。</p>
<p>○　问战征：营垒空虚，败亡之象。</p>
<p>○　问营商：货物空存，无人经理，凶。</p>
<p>○　问功名：身既不保，名于何有？</p>
<p>○　问婚姻：凶。</p>
<p>○　问家宅：田园虽富，必是破落之户，人烟稀少，凶。</p>
<p>○　问疾病：命不久矣，凶。</p>
<p>○　问行人：归聚无期。</p>
<p>○　问六甲：生男，防不育。</p>
<p>【例】　明治十五年某月，予因事至横滨洋银取引所，晤西村氏等三人，谓予曰：今以大藏省增税过重，愿求减轻，未知政府许否？请一筮决之。筮得《丰》之《离》。</p>
<p>断曰：“丰者，大也”，盛也，当洋银取引所之盛大，日出纳数十万金，其商况之盛，全国罕见，是为“丰其屋，蔀其家”之象也。然取引所出纳虽属丰盛，恐就其内而窥之，亦有所不足矣。至所云愿请减税者，亦恐有其议，未必有其人也，即所谓“阒其无人”也。谓即使请减有人，恐迟之三岁，政府亦未必见许也，故曰“三岁不觌，凶”。于是三氏互相惊视，无语可答。至翌日，该店果然闭歇。</p>
</body>
</html>
<html>
<head>
<title>Document</title>
</head>
<body>
<h2>09　风天小畜</h2>
<p>畜</p>
<p>［48］</p>
<p></p>
<p>字从玄，从田，玄者，水也，田中蓄水以养禾，兼有蕴藏含养等义。“小”者大之反，谓物之微细者也。此卦六爻，惟六四一阴，能畜五阳，为成卦之义。阳大阴小，以阴畜阳，故谓小。卦体下《乾》上《巽》，《乾》者刚健，《巽》者柔顺，《乾》下三刚，《巽》一柔二刚，《巽》以一柔为主，蓄藏群刚，故谓之《小畜》。《序卦传》曰：“《比》必有所畜，故受之以《小畜》。”凡物相比附，则必聚积，是卦之所以次《比》也。</p>
<p></p>
<p></p>
<p>小畜：亨。密云不雨，自我西郊。</p>
<p></p>
<p></p>
<p>▲　甲骨文畜</p>
<p>“畜”者，止也，“亨”者，通也，其义相反。然此卦二五皆阳而得中，有健行之象，虽一时为六四所止，终得亨通也，故曰“《小畜》亨”，犹《屯》曰“元亨”。“密云不雨，自我西郊”，此二句专就六四成卦之主而言，《乾》者天也，《巽》者风也，内卦为天，太阳热气，照射大地，水气感触，阳气蒸腾为云，《乾》为密，故曰“密云”。天上有风，云欲为雨，为风吹散，故“不雨”。凡云气自东而西则雨，自西而东则不雨，今云气虽密不自东而自西，故不成雨。云，明气，西，阴方，阴倡而阳不和，且自二至四，互卦有《兑》，《兑》为西，《乾》为郊，故曰“密云不雨，自我西郊”。当时文王囚于羑里，歧周在其西，故称“我西郊”。是小畜之象也。</p>
<p>《彖传》曰：小畜，柔得位而上下应之，曰小畜。健而巽，刚中而志行，乃亨。密云不雨，尚往也；自我西郊，施未行也。</p>
<p>六四者阴柔之正位，即为阳爻之正应。此卦六四为主，上下五阳皆应之，以一柔而畜五刚，故曰“柔得位而上下应之，曰《小畜》”，是所以释卦名也。内爻虽健，外爻居《巽》，是以健而能《巽》，且二与五居内外卦之中，其志能行，故谓之“刚中而志行，乃亨”。刚健者，内卦之象；《巽》者，外卦之象。五阳为一阴所畜，故不成雨，然其前进之气，岂能终已？至上九变为坎水之雨，故曰“密云不雨，尚往也”。此时密云自西而起，是阴先倡而阳不和，不能成雨，故曰“自我西郊，施未行也”。“往”、“行”、“施”三者，皆得阳刚之气，《乾》之象也；“未”者，阴柔之气，《巽》之象也。盖阴之畜阳，以柔克刚，其畜虽小，而牵制殊巨，譬如三寸之键，可以闭厄险之关，一丝之纶，可以掣吞舟之鱼，不可以其小而忽诸。且《巽》为长女，象妇，九三曰“夫妻反目”，上九曰“妇贞厉”，皆以阳受制于阴。历观夏桀以妹喜亡，殷纣以姐己诛，幽王以褒拟灭，一妇为累，祸延宗社，阴之累阳，夫岂在多哉！</p>
<p>以此卦拟国家，六四居辅相之位，仰膺君宠，然秉性阴柔，器识不大，不能任用贤才，惟以巽顺畜阳，以致膏泽不下于民，谓之“密云不雨”。《小畜》之象，国运如此。然以一阴止五阳，毕竟不能持久，至上爻阴极则亢，风变为雨，遂有“既雨既处”之象。若其时犹未至，而强欲施行，不能也，谓之“自我西郊，施未行也”。盖九二之大臣，与九五之尊位，两阳不相应，上九与九五，两阳亦不相比，故意见不和，是气运使然，不复如之何。是以五阳并为一阴所畜，谓之“柔得位而上下应之，曰《小畜》”。凡君子之行事，小人得以扰之，大事之将成，小物得以阻之，皆《小畜》之义也。国家然，即拟之人事，亦无不然。</p>
<p>通观此卦，六四以柔虚孚于九五，专以优柔抑制群阳。初九与六四，阴阳相应，阳为阴所畜，不宜躁动，是以自复于道，潜伏下位，故“无咎”而又“吉”也。九二以阳居下体之中，能与初九牵连而复，亦吉道也。九三与六四相比，刚而不中，止于阴而不得进，如车之脱辐，而不可行也。始则相比，而终则相争，则不和如“夫妻反目”，而不安于室也。六四处近君之位，以信实相孚，是能畜君者也，而众阳亦并受其畜；然以一阴敌众阳，因循姑息，势或攻击致伤，于是六四逃避而去，故有“血去惕出”之辞。九五在君位，任用六四，今见六四之去，怜其诚孚，有所赐与，故有“有孚挛如，富以其邻”之辞。至上九之时，处畜之终，六四之一阴已退，《巽》风变为《坎》雨，是为畜道之成也。</p>
<p>《大象》曰：风行天上，小畜，君子以懿文德。</p>
<p>宇宙之间，太阳热气，彭薄郁塞，充满太虚，不能复行，冷气来而填其后，其气之流动，谓之风。此卦风在上而得位，故在下之气，亦受太阳之热，而欲上升，然为上卦之风所畜止，不能复进，谓之“风行天上，《小畜》”。君子见此象，能于潜伏之时，修文学，勉德行，以立身命。“懿”者修饰而示章美之意，容仪之温恭，言辞之和婉，皆德之文饰也。君子言语有章，威仪有度，以风动天下，犹风之鼓动万物，无所远而不居。盖文德之所化，无有穷极也。</p>
<p>【占】　问时运：目下平平，有动作被人牵阻之患。</p>
<p>○　问商业：有外观完美，内多耗失之象。</p>
<p>○　问出行：主有风波之患。</p>
<p>○　问家宅：主小康之家，防有口舌之祸。</p>
<p>○　问战征：虽有雷厉风行之势，而恩泽不孚，只可小捷，难获大胜。</p>
<p>○　问六甲：生女，又防小产。</p>
<p>○　问行人：恐舟行阻风，迟日可归。无咎。</p>
<p>○　问婚姻：主得懿美淑女，吉。</p>
<p>○　问年成：主多风少雨，收成平平。</p>
<p>○　问疾病：主风火之症。小儿吉，大人凶。</p>
<h3>初九：复自道，何其咎？吉。</h3>
<p>《象传》曰：复自道，其义吉也。</p>
<p>“复自道”者，谓知时之不可进，而自复于道。此爻居《乾》卦之初，是君子隐于下位者也。以阳居阳，位得其正，才力俱强，志欲上行，为六四之正应所畜，故返于本位，而复守其正。虽为彼所畜，而终不失其道，是不降其志，不辱其身，乃吉之道也，故曰“复自道，何其咎？吉”。“何”者，谓不复容疑之辞，叹美初九之能明道义，不吝改过，中途而复也。“何其咎”而后言“吉”者，谓不待其事之吉，而其义自吉也。</p>
<p>【占】　问时运：目下平常，宜退守，无咎。</p>
<p>○　问商业：直稳守旧业，不宜创立新基。</p>
<p>○　问家宅：所谓“士食旧德，农服先畴”，返而求已，不愿夫外，家道自亨。</p>
<p>○　问疾病：宜静心自养，自可复原。</p>
<p>○　问六甲：生男。</p>
<p>○　问行人：即归。</p>
<p>○　问年成：佳。</p>
<p>【例】　某县学务课长，常谈论国事，意气慷慨，以志士自任。顷日怀一书来，告曰：仆近日将面谒贵显，为国家述一意见，请占其成否，如何？筮得《小畜》之《巽》。</p>
<p>断曰：《小畜》之卦，犹利刀切风，腕力虽强，无所见其交也。知足下往告，必不能达其意趣，故不若止。何则？上卦为政府，当维新之际，执兵戎以定乱，其后事务多端，各守职任，断不容下僚妄参末议。且上卦为风，有进退不定之象，足下以刚健之意气，欲达其素志，风主散，散则不成，若强行之，不惟不得面谒贵显，恐为门街巡查所拒，激昂之余，或反受警察之诫谕。至此而悔其事之不成，不若中止，谓之“复自道，何其咎？吉”。</p>
<p>某不信余占，乘气往叩某大臣之门，强请不已，果受其辱，悉女此占。</p>
<h3>九二：牵复，吉。</h3>
<p>《象传》曰：牵复在中，亦不自失也。</p>
<p>“牵复”者，谓与初九牵连而复也。此爻亦秉《乾》体，具阳刚之性，上进而为六四所止。然以阳居阴，位不得正，故欲进而有障；见初九之复，亦即牵连而复本位，故曰“牵复”。盖以刚中从容之德，自审进退，不失其宜，是以吉也。《象传》曰，“牵复在中，亦不自失也”，谓其有中正之德，能适进退出处之宜，自不失其节操也。“亦”字，承初爻《象传》而言。</p>
<p>【占】　问时运：因人成事，自得获利。大吉。</p>
<p>○　问商业：宜创立公同社业，或旧业重振，皆得吉也。</p>
<p>○　问家宅：主兄弟和睦，恢复先业，必致家道兴隆，大吉之象。</p>
<p>○　问疾病：必主夙疾复发，小心调治，无妨。</p>
<p>○　问行人：即日偕伴同归。</p>
<p>○　问战征：主连日得胜。</p>
<p>○　问六甲：生女。</p>
<p>○　问年成：丰收。</p>
<p>【例】　余有熟知商人某氏，以某局有购旧罗纱之命，乃至横滨外国商馆，先取样品进呈某局。时适有他商二名，亦进呈样品，某局员以某氏所进为良品，以他二名所进为劣等。二商人愤愤不平，来告曰，同一物品，而局员妄以一心之爱憎，漫评货品之高低，其中不无贿嘱，余将告发于长宫，请占前途得失。筮得《小畜》之《家人》。</p>
<p>断曰：此卦君子为小人所止，有屈而不伸之象。今二爻与五爻，虽同秉阳刚，本非正应，恐告于长官，未必能达，以止为可。夫商人贩旧货物，同业相妒，亦事之常。在该局员妄评货品，与之争论究亦无益，足下即使议论得直，物未必得售，不如中止。劝二商牵连而归复其本业，谓之“牵复在中，亦不自失也”。“不自失”者，谓思后日之利益，忍而归也。</p>
<p>【例】　明治二十四年，邮船会社汽船东京九，值朝雾昏迷，误搁房州洋之浅洲，以军舰并他汽船，极力牵引，毫不能动。或来请占是船之利害，筮得《小畜》之《家人》。</p>
<p>断曰：依此占，今东京九，已得他汽船引出，其船体无所损，可安全而还也。《象传》曰“不自失也”者，即无所损之谓也。</p>
<p>后果如此占。</p>
<h3>九三：舆说辐</h3>
<p>［49］</p>
<p></p>
<p>，夫妻反目。</p>
<p>《象传》曰：夫妻反目，不能正室也。</p>
<p>“舆”者，人所乘以行远也；“辐”者，轮中之直木，或作輹；“说”者，脱也。“夫妻反目”者，谓妻瞋目而视夫，夫亦瞋目而视妻，故曰“反目”。此爻以阳居阳，刚而不中，才强而志刚，其性躁妄而不能自守，先众阳而锐进，为六四所止，故比之车之运行，脱辐而不能进，曰“舆说輹”。九三之阳，比六四之阴，有夫妻之象，但夫为妻所制，阴阳不和，致夫妻不睦，则其妻之不顺不敬，固不俟论，其夫亦不为无罪也。何则？夫之素行，苟能庄重笃实，闺门之内，相敬如宾，夫何反目之有？反目之来，实由于夫之素行有缺：始则溺于私爱，继则疏于自防，终则为妻所制。阴柔渐长，而阳刚无权，此家之所以不齐也，故《象传》曰，“不能正室也”。盖妻正位夫内，夫正位夫外，今以妻制夫，出而在外，是闺门之不正也。九三至九五，互卦为《离》为目，巽为多白眼，皆反目之象。</p>
<p>【占】　问时运：阴盛阳衰，内外不安，最宜慎守。</p>
<p>○　问商业：有积货，急宜脱售，凡众所争售者，切勿售，众所不售者，急进售之。此谓反其道而行之，得利。</p>
<p>○　问家业：阴阳颠倒，家室不和。</p>
<p>○　问疾病：防医士不察，以寒作热，以虚作实，药不对症，是阴阳相反也。宜急别看良医，病必脱体，吉。</p>
<p>○　问战征：军心不和，防有辙乱旗靡，倒戈相向之虑。</p>
<p>○　问行人：即日可返。</p>
<p>○　问出行：恐中途有险。</p>
<p>○　问六甲：生男，主有目疾。</p>
<p>○　问年成：不佳。</p>
<p>○　问婚姻：不利。</p>
<p>【例】　明治六年，岩仓有大臣及木户大久保、伊藤山口诸君，奉命使欧美各邦。当派遣之初，使臣不得与各邦擅订条约。在朝者，为三条太政副岛后藤、板垣大隈、江藤大木诸君，使臣未归之先，不得创议新政。后因海军省所辖云扬舰，测量朝鲜仁川海岸，彼国炮击我舰，庙议将发问罪之师，欧美派遣诸君，亦遽相继归朝，共参朝议，遂分为征韩非征韩二派。某贵显来，请占朝议归结，筮得《小畜》之《中孚》。</p>
<p>断曰：此卦下卦三阳，欲牵连而进，为六四一阴所止，而不能进，乃以大为小所畜，故名曰《小畜》。下卦三阳，有锐进之性，在主征韩者，谓我国三百年来，以锁国为国是，故致文化后于欧美各邦，今模仿欧美之进化，非力图进取，恐难独立于东洋，其奋激锐进，殆有不可遏之势。在主非征韩者，目击欧美之文化，与夫陆海军之全备，专划远大之策，戒轻举之生事，辩征韩之不可，大反其议。盖谓征韩之举，虽一旦遂志，在朝鲜人，或逃赴清国，与清国政府谋恢复，或脱走于俄，乞俄国之救援。又清俄两政府，受朝鲜再兴之依赖，不无责问我政府之由；至英、法、德各邦坐视我东洋有事，亦将藉生口实，皆可预料也。此番出使诸臣，归而作是议者，洵有见而言之。后朝旨一从罢征之议，主征韩者愠其言之不用，群相辞职，谓之“与说辐”也。征韩非征韩二派，至相仇视，恰如夫妻不睦，谓之“夫妻反目”。</p>
<p>后果主征韩者，悉辞其职。</p>
<h3>六四：有孚。血去惕出，无咎。</h3>
<p>《象传》曰：有孚惕出，上合志也。</p>
<p>“血”者，恤也，恤字古文作血。曰恤，曰“惕”，皆忧惧之甚也。“血去”者，远伤害也，“惕出”者，免危惧也，皆所以解脱忧患。此爻成卦之主，以一阴之微弱，止五阳之刚强，盖畜得其时，又得其位，故能畜止众阳。自全卦言，为以小人畜君子；以一爻言，为以孤柔敌群刚。五为君位，四与五相比，是以臣而畜君者也。始如不足，终乃有济，有因人之功，无偾事之失。但在下三阳，为柔所制，欲锐进以害柔，亦势所不免；惟六四明而中虚，能以《中孚》感君，君臣契合，以至诚相畜，故五阳亦终服六四之制。非其力能止之，实本孚信有以感之也。且六四不以获君为荣，转以位高为惕，退避三阳，而不妨贤路，如六四者诚辅相之贤者也，谓之“有孚，血去惕出，无咎”。《象传》曰“上合志也”者，以六四之大臣，比于九五之君，尽心谋国，上下交孚；又以九五之君，爱庇六四之臣，恩遇优渥，始终无间，故曰“上合志也”。</p>
<p>【占】　问时运：目下不免忧虑，切忌与人争斗，防有损伤。宜出门远避，斯无咎也。</p>
<p>○　问仕途：必得上官契合，即有升迁，大吉。</p>
<p>○　问战征：利于出军进攻，可以获胜。</p>
<p>○　问家业：姬妾仆从，御之宜得其道，否则防反受其制。</p>
<p>○　问行商：利西北，不利东南。</p>
<p>○　问疾病：是寒里热之症，治之宜宽解，不宜燥烈药品。</p>
<p>○　问谋事：有得邻里相助之力。</p>
<p>○　占行人：恐中途遇险，宜微服潜行，忍而避难。</p>
<p>○　占六甲：此胎生女。后胎可连举五男。</p>
<p>【例】　明治五年，占某贵显气运，筮得《小畜》之《中孚》。</p>
<p>断曰：此卦六四一阴，在九五之下，奉戴君德，制伏上下四阳之锐进。一阴之势力本孤，惟以真诚相孚，能使群阳受畜。然阳亢则变生，不无可虑。曰“血去惕出”，其虑患也深矣，故“无咎”。因呈此占于贵显，贵显惟首肯而已。</p>
<p>后闻某贵显驾过赤坂，果罹暴徒之难，被轻伤。“血去惕出”之占，可谓先示其兆也已。</p>
<h3>九五：有孚挛</h3>
<p>［50］</p>
<p></p>
<p>如，富以其邻。</p>
<p>《象传》曰：有孚挛如，不独富也。</p>
<p>“挛”与孪通，“挛如”者，相连之意。“富以其邻”者，邻指六四，谓九五之君，能信任六四，与之合志而畜乾。六四之臣，积诚以格其君，九五之君，推诚以待其下，上下相孚，而畜道成。九五之富，皆六四之功也。此爻中正，以阳居尊位，而密比六四之宰相，惟其有孚，则群阳亦牵连以相从也。九五居尊，所谓贵为天子，富有四海，与上爻、四爻同居巽体，并力畜乾，以御众阳锐进之锋，方张之势。曰“富以其邻”，是以四爻为邻也。然九五之君，当以大赉天下，泽被群生，若第挛如六四之宰相，其富厚之泽，未免偏而不公，故曰“有孚挛如，富以其邻”。指臣位而称邻者，可见君德之不满。又爻辞不系吉凶者，亦以君德之未美也。《象传》曰“不独富也”者，以爻辞“以”字读为助之义也。</p>
<p>此卦初九、九二二爻，虽复道，不过独善其身；九三与六四为敌，遂至反目；独九五终始信任六四，以共天下之富，是《小畜》之所以亨也。</p>
<p>【占】　问商业：有百货辐辏，群商悦服之象，大利也。</p>
<p>○　问时运：一生气运亨通，无往不利。</p>
<p>○　问仕途：主连得升迁，禄位双全。</p>
<p>○　问家业：主累代忠厚，惠及邻里，不独富有，且得贵显。</p>
<p>○　问战征：主军士同心，有国境日辟之象。</p>
<p>○　问六甲：有孪生之象。</p>
<p>○　问疾病：主麻痹不仁，手足挛拘之症。</p>
<p>○　问失物：宜从邻近寻觅，自得。</p>
<p>○　问出行：宜结伴而行，不宜独往。</p>
<p>【例】　明治四年三月，友人冈田平藏氏来曰：余今将创一业，请占其成否。筮得《小畜》之《大畜》。</p>
<p>断曰：此卦有畜积货财之象，定可得商利之满足也。但必得一信实伙友，以主其事，获利之后，当分肥及之，庶几相与有成也。</p>
<p>后果如此占。</p>
<h3>上九：既雨既处，尚德载。妇贞厉，月几望</h3>
<p>［51］</p>
<p></p>
<p>，君子征凶。</p>
<p>《象传》曰：既雨既处，德积载也。君子征凶，有所疑也。</p>
<p>“既”者，事之既成也。“既雨”者，此爻外卦变《坎》，前之“密云不雨”者，今则既雨矣。“既处”者，止也，谓阴阳相和，各得其所。阴之畜阳，不和则不能止，既和而止之，畜道成也。“尚德载”者，尚即《论语》“好仁者无以尚之”之谓，美六四之孚信充实，众阳感孚，明《小畜》全卦之成功也。九五、上九，同属《巽》体，知《乾》难畜，故积德而共载之。“望”者，满月也，“月几望”者，喻阴德之盛。此爻以阳居阴，《小畜》之终，畜道已成之时也。《彖辞》曰“亨”，即指上爻而言。盖此卦一阴，以巽顺为性，顺者妾妇之道，且巽为长女，象妇，故以妇为喻。六四阴象为女，九五信任不疑，六四之威权已重，恰如月之几望，满盈而敌九五之尊。“妇贞厉”之贞，谓以阴制阳，即以妇止夫。妇宜贞固自守，若以此道为常则厉，当此时虽有贤人君子，不能复如之何，故曰“君子征凶”。且阴之既胜，固无可为之道，方其将盛未盛之间，君子所最宜警戒。此爻“月几望”、“凶”者，阴之疑阳也；《归妹》之六五，“月几望，吉”者，阴之应阳也；《中孚》之六四，“月几望，无咎”者，阴之从阳也。“妇贞厉”者，以理言之，戒小人也；“月几望”二句，以势言之，戒君子也。《象传》曰“有所疑也”者，盖以阴敌阳则必消，犹言小人抗君子则有害，君子安得不疑之？一说，疑者碍也，谓于道义有所碍塞，义亦通。雨与月皆有《坎》象，此爻外卦变为《坎》，故有此辞也。</p>
<p>【占】　问时运：有昔时希望不遂，今得如顺之意。</p>
<p>○　问家业：有前困后亨之象。</p>
<p>○　问营商：宜得利则止，若贪得无厌，终恐盈满致凶。</p>
<p>○　问战征：既得战胜，宜即罢军，若复进攻，不利主帅。</p>
<p>○　问年成：旱，不为灾。</p>
<p>○　问六甲：生女。</p>
<p>○　问行人：即归。</p>
<p>○　问出行：不利。</p>
<p>【例】　明治二十二年某月，某贵显来访谈时事，请试占政党首领某氏之气运，筮得《小畜》之《需》。应其请而讲《小畜》全卦之义。</p>
<p>断曰：此卦上爻。《乾》天，天气上升，有云随之，被风吹散，不得为雨，谓之“密云不雨”。以风之小，止天之大，故名此卦曰《小畜》。以国家拟之，四爻一阴，得时得位，上下五阳，牵连应之。阳大阴小，以一阴止五阳，是小畜之义也，故曰“柔得位而上下应之，曰《小畜》”。</p>
<p>此占为政党首领所关，其所从来者久矣，请推其原而说之。</p>
<p>明治之始，某缙绅为众所推，奉励令为相，奉侍九五之君，尽见信任，一时群僚皆受其畜，诚千载一时之会也。就《小畜》之卦言之，以某贵显当六四之位，下卦三阳，牵连被畜，虽众阳有健行之性，欲进而谋事，六四虑其躁动，悉被抑止，独以孚信感君，巽顺行权，谓之“健而巽，刚中而志行”也。明治元年三月，虽有万机之敕命，究未施行，谓之“密云不雨”。</p>
<p>初九：“复自道，何其咎？吉。”</p>
<p>此爻以阳居阳，虽有才力，未得信用，与六四之阴相应，见六四专权，难与共事，中途而返者也。</p>
<p>九二：“牵复，吉。”</p>
<p>此爻亦虽欲进，见初爻既复于道，是以牵连亦复，进退审详，不失其宜，以中正也。</p>
<p>九三：“舆说輹，夫妻反目。”</p>
<p>此爻与六四，同居重职，先众阳而锐进，为六四所抑止，志不能行，辞职去官，谓之“舆说輹”。“夫妻反目”者，以九三阳爻为夫，六四阴爻为妇，阳为阴制，犹夫为妻制，愤懑而争，故曰“反目”。</p>
<p>六四：“有争，血去惕出，无咎。”</p>
<p>此爻为全卦之主，以一阴止五阳，独得权势。然阴孤阳众，抑亦可危，惟在六四能以孚信感君，故九五之君，爱识六四，不使群阳得以相犯，故曰“血去惕出，无咎”。</p>
<p>九五：“有孚挛如，富以其邻。”</p>
<p>此爻居尊位，与六四之阴，挛系而御《小畜》之世。九五六国，皆曰“有孚”，是以积诚相感，上下交孚也。下卦三爻，同为《乾》体，故曰“挛如”，赏赐之厚，如富人之以财产分赐邻里也。今以某贵显拟之，朝廷录维新之功，恩赐优渥，且政府以数万元，买置其第宅，即是也。</p>
<p>上九：“既雨既处，尚德载。妇贞厉，月几望，君子征凶。”</p>
<p>“既雨既处”者，《小畜》之终，风变雨为水。前之“密云不雨”者，今“既雨”也。明治创业以来，某首领有功于国家，人所皆知，但政令随时更变，惟在积德累仁，励精图治，国家大权，不容旁落，亦不可偏任。明治十四年，请开国会，至今二十三年，有众议院开设之议，谓之“尚德载”也。在大臣谋划国计，未免擅权，以臣制君，犹之以妻制夫，谓之“妇贞厉”。“月几望”者，月满则亏，几望则将近于亏，是即阴阳消长之机。“君子征凶”者，谓当戒其满盈也。</p>
</body>
</html>
<html>
<head>
<title>Document</title>
</head>
<body>
<h2>15　地山谦</h2>
<p>“谦</p>
<p>［74］</p>
<p></p>
<p>”字本从</p>
<p>，谓心所念，常收敛向在氐下也。取心念常在下，而不自满亢，故屈己下物曰“谦”，贬己从人亦曰“谦”。《子夏传》作嗛，嗛与“谦”同。此卦《艮》下《坤》上，是即山在地下之象。或曰：山各有脉，其形起于地上，其根发于地下，故山从地而上。盖山本高也，伏于地下，而不自以为高，是为谦之义也。遂以《谦》为卦名。《序卦》曰，“有大者不可盈，故受之以谦。”此《谦》之所以次乎《大有》也。</p>
<p>谦：亨，君子有终。</p>
<p></p>
<p></p>
<p>▲　篆书谦</p>
<p>《谦》者，卑退为义，屈己下物也。止内而顺外，《谦》之意也；屈高而居卑，《谦》之象也。守之以虚，行之以逊，故亨也。小人亡而为有，约而为泰，是自满也，满者故难保其终；君子则尊而能卑，高而能下，心愈小而道愈宏，志弥显。《坤》曰“大终”，艮曰“厚终”，故曰“君子有终”。今文曰终下当有吉字，盖本刘向《说苑》。《彖》辞曰“君子有终”，亦不言吉。盖不言吉，而吉自在也。</p>
<p>《彖传》曰：谦亨。天道下济而光明，地道卑而上行。天道亏盈而益谦，地道变盈而流谦，鬼神害盈而福谦，人道恶盈而好谦。谦尊而光，卑而不可逾，君子之终也。</p>
<p>此卦下艮为山，上坤为地。山本在上，退而居于地下，如人去高位而降下位，能以谦退而居下也，故名此卦曰《谦》。“济”，助也。天道高明，其气下降而助乎地；地道卑俯，其气上腾而交乎天，是天地自然之道也。“天道下济”，“地道卑”，所以成谦也；天气光明，地气上行，所以为亨也。“盈”者“谦”之反，所谓谦受益，满招损，满则盈也。天之“亏盈”者，日月晦明是也；地之“变盈”者，山川河岳是也；鬼神之“害盈”者，奸雄末路，每为鬼神挪揄；人道之“恶盈”者，暴富起家，多为群情怨府。盖“亏”、“变”、“害”、“恶”，自从“益”、“流”、“福”、“好”中而出，循环自然，毫无偏私。谦则不自尊，而人愈尊之，故其道光也；卑则不自高，而其道弥高，故“不可逾”也。君子戒其盈而守其谦，体造化之功，察阴阳之理，万事咸亨，而终身可行，此所以为君子之终也。</p>
<p>以此卦拟人事，有谦逊卑退之义，为德之基也，即礼义所由生也，惟君子能之。若小人有位而自恃其显，有才而自夸其能，有功而自矜其劳，视人之有位有才有功者，则嫉妒之，谗毁之，惟期其颠覆倾败而后快，绝无相扶相助之情，偏多相轧相倾之意，何怪夫吉凶利害之相寻于无穷也哉？鲜克有终，此小人之所以为小人也。君子守谦逊退让之道，其心愈小，其德愈光，其志益虚，其道益高，人虽欲逾之，而卒不可逾也，故曰“谦亨，君子有终”。夫天下之事，始而亨者，十得八九，终而亨者，十不过一二而已，是终之难也，故其终为“君子之终”也。</p>
<p>以此卦拟国家，上卦者地也，下卦者山也，即以山之高，入于地中之象，是《谦》之义也。六五之君，虚己礼贤，不敢自作威福，一以委任臣邻，或用其“吉”以济险，或善其“鸣”以作乐，或取其“撝”以制礼，或尚其“劳”以兴师。有文德，又有武功，愈卑下，乃愈高大。尧之克明克兴，舜之舍己从人，禹之拜昌言，所谓恭己无为而天下治者也，其皆同行《谦》之道者乎？后世不察，君耽暴慢，臣溺骄盈，擅权而虐下，窃位而蔽贤，品尊而德《益》晦，名高而行益污，君不能终其位，臣不能终其禄，凶莫大焉。无他，在不知持《谦》之道也，故《易》惟《谦》一卦，六爻皆吉，反此则凶，《易》之垂诫深远矣！</p>
<p>通观此卦，《谦》者兼也，卑而能尊，故曰兼。六爻之象，下《艮》上《坤》，《艮》止《坤》顺，能止而不上，所以“谦”也。夫造化之理，不足者常益，有余者常损。君子以不足留有余，以有余待不足，故有余者终不至过盈，不足者终不至大损。此两兼之道，称平之权也。诸卦以第三爻为凶地，惟《谦》能保终；诸卦以第五爻为尊也，惟《谦》独用武。盖以《谦》为主，则卑者尊；以无为盈，则高者危；以平为福，则盈者留，是“裒多益寡”之理也。下卦三爻，皆吉而无凶，上卦三爻，皆利而无害。为君而利，为臣面亦利；处常而吉，涉险而亦吉；平治利，即勘乱而亦利。爻象初六《谦》之始，“卑以自牧．也”。六二《谦》之中，积中以发也。九三《谦》之至，以功下人也。六四《谦》之过，不失其则也。六五《谦》之尊，以武服柔也。上六《谦》之极，反而自治也。盖自初至三，自谦而进之；自四至上，自谦而反之。进至三而止，能济险，能扬善，能立功，一以谦行之，有以触退之象；反至六而止，能顺则能服人，能克己，自上反下之象。盖其谦也，非以不足而谦，正以有余而用谦也。故君子之谦，非委靡也，器大而识远，基厚而养定。震世之事功，处之以虚怀，及其当大任，决大疑，勘大乱，翦大恶，世之退诿所不敢任者，君子未常不兼任之也。有可为之才，而不敢为，象山之止，不得不为而后为，象地之顺，谓之“君子有终”也。</p>
<p>《大象》曰：地中有山，谦，君子以裒多益寡，称物平施。</p>
<p>山本高耸地上，今入地中，有谦退在下之义，故曰”“地中有山，谦”。夫地至卑也，百步而上丘陵，人以为高，此飓尺之见而已。四隅八极，相距万里，高山峻坂，不知其几也。千仞之山，自百里之外而视之，已没而为平地，岂其山之不高哉？以地之能谦也。盖上卦居夫多，多则裒，下卦居夫寡，寡则益，圣人设象，最有深意。君子见此象，称量品物，宜酌量贫富，使人各得其平，《谦》之道在此，谓之“裒多益寡，称物平施”。</p>
<p>【占】　问时运：目下平顺，有步步渐高之象。</p>
<p>○　问商业：物价均平，利益顺适，此业可保永远。</p>
<p>○　问家宅：此宅想近山麓，家道平顺，大利。</p>
<p>○　问战征：营屯宜近山，须整齐队伍，严明赏罚。至五爻进师，六爻可以攻取城邑，大胜。</p>
<p>○　问讼事：宜平和，不宜纷争。</p>
<p>○　问疾病：是内郁之症，宜宽怀调治。</p>
<p>○　问行人：舟行而归，吉。</p>
<p>○　问失物：须于积土中寻见。</p>
<p>○　问年成：风雨调顺，在不丰不歉之间，平平。</p>
<h3>初六：谦谦君子，用涉大川，吉。</h3>
<p>《象传》曰：谦谦君子，卑以自牧也。</p>
<p>此爻柔而居《谦》卦之初，是《谦》中之谦者，为笃行之君子，而在下位者也。克善其始，知必克全其终也，故曰“谦谦君子”。大凡涉江海之险，轻率急进则多失，宽容缓济则无患，故曰“用涉大川，吉”。“用涉”与“利涉”不同，“用涉”者，谓用谦道以涉之，不言期其利，而要无不利者也，故吉。《象传》曰“卑以自牧也”者，正以释“用涉大川”之义。“牧”者，驯养六畜之名。夫牧牛马，守之不使奔逸，君子之牧心，亦犹此也，能安其卑，不与人争先。此爻变则为《明夷》，《明夷》之初九，有垂翼之辞，君子涉难之象。但“卑以自牧”，不求闻达，则大难可以涉，所以吉也。又互卦（二三四）有《坎》，大川之象。一说牧为郊外之地，大川在郊外，故曰“用涉大川”。</p>
<p>【占】　问时运：目下万事亨通，利涉大川。</p>
<p>○　问商业：经营之始，宜谦逊谨慎，可获宏利。</p>
<p>○　问家宅：辛苦起家，积资成富，家业可长保也。</p>
<p>○　问疾病：明夷之伤。</p>
<p>○　问失物：失而不可得。</p>
<p>○　问六甲：生女。</p>
<p>○　问讼事：彼此耗费，必有一伤。</p>
<p>○　问功名：可成事。</p>
<p>【例】　某县劝业课长某，以上京顺途，过余山庄，自云奉职某县，意欲举行劝业实际，购种牛于美国，改良品质，将劝牧畜，并大开桑园，扩张蚕业，及蒐集米麦等良种，勉劝农业。某县知事，亦乐为赞成。初着进步，后日功效，尚难预知，烦为一筮。筮得《谦》之《明夷》。</p>
<p>断曰：此卦以山之高，下地之低，即以尊下卑之义，故曰《谦》。是上而为下谋，贵而为贱谋，皆得谦退之道也。足下所占事，适合此卦义。《彖》辞曰：“谦，亨，君子有终”，谓谦则事无不通，终必成就。爻辞曰“用涉大川，吉”，谓此绝大事业，勉而行之，不患不成也。《象传》曰“卑以自物”，卑者卑下之事，“牧”者，牧畜也，“自牧”者，谓自愿从事于牧畜也。或谓郊外为牧，郊外者，郊野也，农桑之事，皆属之矣。</p>
<p>某氏感谢而归。后据所闻，某就居农场近旁，朝夕劳苦，“卑以自牧”，属僚下吏，相与共事，果得创兴厥功，悉如此占。</p>
<h3>六二：鸣谦，贞吉。</h3>
<p>《象传》曰：鸣谦贞吉，中心得也。</p>
<p>此爻柔顺中正，与三相比，与五相应，服三之刚，从五之柔，并用《谦》退之道，故得令闻传于远近，世人盛称其德，谓之“鸣谦，贞吉。”“鸣谦”者，非自鸣其谦，谓谦德积中，必闻于外，名誉彰著，而人皆知其谦，称为谦德之君子也。誉称其情，非自我而干誉，名符其实，非向人以沽名。谦者德之本。六二者，臣位也，人臣而过谦，恐流佞媚之嫌，惟其贞而正，故吉也。《象传》“中心得也”“中心”者，谓积中而发也。</p>
<p>【占】　问时运：目下名称藉藉，定多得意。</p>
<p>○　问商业：得利。</p>
<p>○　问家宅：家中积产富足，外面名声亦好。</p>
<p>○　问战征：可鸣鼓直前，攻取中营，大捷。</p>
<p>○　问疾病：是用心过劳之症。</p>
<p>○　问功名：有必得之喜。</p>
<p>○　问讼事：鸣冤得伸。</p>
<p>○　问失物：即得。</p>
<p>○　问六甲：生女。</p>
<p>【例】　明治二十二年，闻旧友元老院议员井田氏病笃，驰往访之。时楠田三浦两议官亦相会，两氏谓余曰：井田氏有功劳于维新前后，人所共知，明治四年任陆军少将，后又任外国公使，今与余辈同在元老院。维新功臣，各有爵赏，氏独不与，余辈甚憾之。故余辈欲谋代请，俾氏生时得拜恩命也。请为一占，以卜成否。筮得《谦》之《升》。</p>
<p>断曰：此卦以山之高，下地之低，故曰《谦》。以人拟之，有功高而居卑之象，恰与井田氏有功未赏相合。今诸君朋友之情，代谋申请，谓之“鸣谦，贞吉”。又爻变而为《升》，即升闻上达之谓也。三爻变则为地，是山崩也，料身死之时，恩命可下。</p>
<p>【例】　一书生携友人千众叶人某介书来，曰：自今将就学事，请占其气运。筮得《谦》之《升》。</p>
<p>断曰：此卦以山之高，就地之低，以人比之，有高尚君子，不显于世之象。子临就学，得此卦，子将就高尚君子以求学也。近从乡里来，尚不知世间之广大，一到东京，得良师之教诲，日夜勤学，心愈虚而业愈进，积中发外，必得广闻令誉也，谓之“鸣谦贞吉，中心得也”。</p>
<h3>九三：劳</h3>
<p>［75］</p>
<p></p>
<p>谦，君子有终，吉。</p>
<p>《象传》曰：劳谦君子，万民服也。</p>
<p>此爻以一阳居众阴之中，众阴皆顺之，有一人信任，万民归服之象。盖三爻为成卦之主，大公无我，人好其德，未尝期人之服，而人自服之。且民为身，互卦二三四为《坎》，《坎》为险难，三四五为《震》，《震》为动，为知惧。身在险难，动而知惧，所谓有劳而不自居其劳者，故曰“劳谦”。爻以一阳居下卦之上，位高而责重，处己而求贤，有吐哺握发之风，《系辞》所云劳而不伐，有功而不德者也。其器度之大，识量之高，是足令天下众民畏服，如此则天下无与争功者，其位可终保矣，故曰“君子有终，吉”。以《乾》九三之君子，入《坤》而为《谦》，故《谦》之三，亦曰“君子”。《艮》者万物成终之象，故曰“有终”。变而之《坤》，《坤》六三曰“或从王事，无成有终”，是可见其《谦》之德也。</p>
<p>【占】　问时运：一生劳苦，目下万事亨通，老运更佳。</p>
<p>○　问商业：经营之始，百般勤劳，今基业已成，可以永远获利。</p>
<p>○　问家宅：必是辛苦起家，积资成富，能复持盈保泰，家业可长保也。</p>
<p>○　问疾病：恐病成劳弱，天命有终。</p>
<p>○　问失物：后可复得。</p>
<p>○　问六甲：生男。</p>
<p>○　问讼事：枉者自服，即可了结。</p>
<p>○　问功名：得此劳绩，自必《升》用。</p>
<h3>六四：无不利，撝</h3>
<p>［76］</p>
<p></p>
<p>谦。</p>
<p>《象传》曰：无不利，撝谦，不违则也。</p>
<p>此爻居大臣之位，上戴柔顺谦德之君，下有劳谦大功之君子，己处其中，位得其正，故上无所疑，下无所忌，《谦》之善者也，故曰“无不利”。然以阴居阴，德不及五，功不及三，不敢自安，动作施为，无在而不“撝谦”。“撝”字，注作挥，《本义》作发挥，撝与挥本通，即《文言》“六爻发挥”之挥，谓发越挥发也。《象传》释之曰“不违则也”。“则”者，法则也，谓其发挥《谦》德，能合夫法则也。《尚书·〈泰〉誓》曰，如有一臣，断断兮无他技，其心休休焉，其如有容焉。人之有技，若己有之，人之彦圣，其心好之，不啻如自其口出，实能容之，以保我子孙黎民，尚亦有利哉。亦可见其发挥休休有容之度也。若无功而受其禄，无实而窃其名，是失其则矣。</p>
<p>一说此爻在大臣之位，初六“谦谦”，如一味谦虚，未免反失权势，恐开轻蔑之渐，故戒之曰“撝谦”。盖谓谦而违其则，必招轻侮，惟不违其则，斯为之“撝谦”也。</p>
<p>【占】　问时运：目下正当好运，万事吉利。</p>
<p>○　问商业：任从指挥，无不获利；凡买卖但宜留些余步为好。</p>
<p>○　问家宅：盍家以谦和作事，事事吉利。</p>
<p>○　问战征：指挥如意，必得大捷。</p>
<p>○　问疾病：宜表散之，吉。</p>
<p>○　问六甲：生女。</p>
<p>【例】　明治二十二年，某贵显来，请占某院气运，筮得《谦》之《小过》。</p>
<p>断曰：此卦全卦中惟九三一阳为上所任，为众所宗，有功而在下位者也。某院众贤所集，今以阴居阴，气运委靡不振，有登用九三之望，故曰“无不利，撝谦。”“撝谦”者，谓虚心以求贤，进而信任之也。</p>
<p>后未几，果如此占。</p>
<h3>六五：不富以其邻。利用侵伐，无不利。</h3>
<p>《象传》曰：利用侵伐，征不服也。</p>
<p>“不富”者，谓不以己之爵位为富，即谦逊之意。本《虞书》“臣哉邻哉”，邻即臣也。“以其邻”者，谓愿与臣邻同心图治，亦即德必有邻之义也。此爻居尊位，有柔中之德，以为温恭克让之君。为君而能谦顺，不以崇高自满，则天下之人，莫不归心焉，是谦德之至也。然谦虽美德，专尚柔和，或致有轻慢而不服者，故柔宜济以刚，则“利用侵伐”，威德并著，然后能怀服天下，安往而不利哉！故曰：“不富以其邻”，“利用侵伐，无不利。”谦柔之过，或失威武也，圣人故发此义，防其过。一说九三一爻，以全卦言，为劳谦之君子；自六五而言，为过刚不服之臣。《易》之取象，变动而不拘如此。</p>
<p>《大有》六五，以不自有而能有人，《谦》之六五，以不自用而能用人，《谦》之用，可谓大也。</p>
<p>（附言）山入地中，地变也，有地脉陷落之兆。余十七岁时，与静冈藩士早川和右卫门氏相知，时氏已八十余岁，语余以少时之事。天明年间，该氏修文武之业，经历诸国，时或卖卜，以充旅费。一年夏，偶至羽州象泄辏，船舶辐辏，风景奇绝，为北海之大辏，氏留此数旬。一日午后，结发于旅店楼上，见室内船虫婚聚，初疑为此地常有，问旅店主，答曰：未尝有也。转顾左右壁上天井，悉皆船虫，因益骇异。筮得《谦》之《蹇》。此卦山入地中，有地陷之象，《易》爻经验，未尝或爽，然如此大数，未可妄言告人，惟中心畏惧，急切收拾行李而行。时已将暮，主人劝留明朝，不听，提灯直发。山路险恶，至夜半，渐行四里许，猛闻山谷震荡，神魂惊骇，伏地傍惶。既而震息，灯火已灭，昏黑不能行，踌躇无计，远远闻有人马之声。往前问之，答以因惊受地震，驮倒货覆也。于是谓马丁曰：黑夜难以前往，不如焚火，以待天明，众皆以为然。迨晓，见有赍飞信过者，问之曰：昨夜地大震，象泻辏变陷成海，其他山谷倾倒，顿改旧形，闻之毛发悚然。《易》爻之昭示未来，灵应如此，益为惊服，至今追思，心犹凛凛。推之古老传言，洪水之年，獭凿穴于高处；大风之年，鸟不巢于乔木之梢；昔江户有大火灾，前数夜，鼠连绵结队，转渡桥栏之外，避就他处。他如老狐能知未来，鹊知前吉，鸦知前凶，皆有令人所不可解者。蠢然动物，尚感天地，预知祸福，人为万物之灵，不克前知，可谓人而不如禽兽者也。</p>
<p>【占】　问时运：目下虽处正运，然或有龃龉，宜自振作，不可一味姑息也。</p>
<p>○　问商业：所获利益，防为他人分取，致生事端。</p>
<p>○　问家宅：能以择邻而处，自得守望相助之义。</p>
<p>○　问婚姻：得邻近之女议婚，大利。</p>
<p>○　问疾病：利用消伐之剂，吉。</p>
<p>○　问讼事：宜取邻人作证，得直。</p>
<p>○　问失物：于邻家觅之，得。</p>
<p>【例】　明治二十七年，占国家气运，筮得《谦》之《蹇》。</p>
<p>断曰：此卦以山之高，入地之卑，拟之国运，在维新之际，天下牧伯，悬命于军门，脱万死而得一生，渐得平定。奉还数百年管领之封土，复古郡县之制，非尽心力于国家者不能也，盖其劳而不伐，有功而不德，厚之至也。尔后政府创行欧美文化，抚育人民，政令宽裕，世人名之曰“自由”。一时多误解自由之义，为可以放纵自由，不受朝廷节制，此诚盛世之顽民也。今占国运，得《谦》之五爻，其辞日“不富以其邻”，“利用侵伐，无不利”。盖谓人居国中，往往有不事生产，徒羡他人之资财，窃效欧州社会党所为。政府虽宽厚待民，此中有不得不惩罚者，猛以济竞，亦势之不得不然也。</p>
<p>【例】　明治十年，某贵显嘱余占本年国运，筮得《谦》之《蹇》。</p>
<p>断曰：此卦以山之高，屈而入地之象，故名曰《谦》。今圣明天子治世，又得贤明之臣辅弼，四海静谧，太平有象。当维新之初，诸侯奉命，勤劳王事，以奏复古之大业，各藩奉还封土，改置郡县，一时赞襄诸臣，皆可谓劳谦之君子也。然其间亦有功劳卓著，偶因意见不合，辞朝归隐者，朝野瞩望，以为此公谦退避位，有高山入地之象，群情惜之。朝廷因以人望所归，势不得不复征召。此公以“劳谦”自居，不应征辟，于是平日不平之徒，乘机启衅，相传而煽惑人心。朝廷见之，以为不廷之臣，不得不用侵伐，是九三过谦，而败于谦之象。当时任侵伐之权者，上六之臣也。上六与九三，阴阳不应，《易》谓之敌应，是以曰“利用行师，征邑国”也。既而此年果有西南之乱，征讨之议，某贵显所专任。战经数月，贼军扑灭，王师凯旋，既爻辞所云“利用侵伐，无不利”。至明年五月，某贵显过东京纪尾井坂，猝罹暴徒之毒，迄今西海有九三之塚，东京有上六之塚。占爻早隐示其兆，愈知天命之不可诬也。</p>
<p>【例】　明治二十九年冬至，占，三十年台湾之施政，筮得《谦》之《蹇》。</p>
<p>断曰：此卦以山之高，下地之卑，故名曰《谦》。夫台湾之地，当明季为郑成功所据，后为清人战而取之，故岛民常不驯服清国，清廷苦其难驭，使满洲人监之，满人不通南方风俗人情，驾驭不奏其绩，惟以多得蛮人首级，受清廷赏誉为功。往往台湾知县，聚广东福州等剽悍之徒，有蛮人不服者，则使之伐之，窃为得施治之方。是以剽悍之徒，常施诈谋奇计，或设陷井，伐蛮人犹猎禽兽。积年之久，蛮人复仇之念，不能复已，争斗殆无虚日。今归我版图，务镇抚其民，专施恩惠，以得该地之奥情。然彼一时不知戴德，亦无可如何；在我官吏，亦苦于风俗之不同，言语之不通，每于施政，终相隔膜。是以抚恤岛民，格外宽柔，恰有以山之高，下地之卑之象。盖蛮民之凶悍，屡起骚乱，抗拒官吏，此台湾总督府所深患也。加之为之魁首者，清国阴为输送铳器弹药，我若以武力镇压之，外国宣教师等，将訾我处置之残酷，故总督府亦不能不踌躇也。今占得五爻，知本年尚有匪众未靖之象，不得不一奋兵威也。我兵士之出征，军用甚巨，区区台湾之势，有必不敷岁人，不得不以国帑偿之，谓之“不富，以其邻”。化外之民，以武力压之，谓之“利用侵伐，无不利”就此五爻推之，明年值上爻，又有“鸣谦，利用行师，征邑国”之象，不如今年剪伐，毋使复滋也。</p>
<h3>上六：鸣谦。利用行师，征邑国。</h3>
<p>《象传》曰：鸣谦，志未得也。可用行师，征邑国也。</p>
<p>此爻不中而在上卦之极，即处《谦》之极。处极谦之地，而未得其志，所谓不得其平则鸣，故曰“鸣谦”，与六二之“鸣谦”，诚中而发者，辞同而义异。六以柔处柔，柔而未得其志，不能不济之以刚，故曰“利用行师，征邑国”。《象传》换“利”字以“可”字，可者，谓当其时之可，可则用，不可则已。上六之用师，岂得已乎？故断曰“可”。然邑国属己之小国，上六才柔，未足克大敌，力柔不足兴王师，是以有不能昭神武于天下，振王威于华夷之意。《象传》曰“志未得也”，中心未得之意，亦可见也。《豫》之利行师，用其顺而动也；《谦》之利行师，用其顺而止也。</p>
<p>【占】　问时运：盛运已过，目下未见得意。</p>
<p>○　问商业：有名无实，宜整顿旧业。</p>
<p>○　问家宅：防有怪祟，时作响动，用法镇压治之。</p>
<p>○　问疾病：宜自调养心志。</p>
<p>○　问六甲：生女。</p>
<p>【例】　明治九年，应某贵显之嘱，为占一事，筮得《谦》之《艮》。</p>
<p>断曰：此卦有以山之高，入地之卑之象，恰如有功大臣，去高位而就下位，辞俸禄而隐山林，使天下之人，皆颂扬其谦德也。是以众望益归之，君上亦屡征召之，其人终谦逊而不应，迨至有可疑之迹，于是朝廷不得不声其罪，而用侵伐。上六为九三之应，虽惜九三之为人，庙议命讨，不得已也。“鸣谦，志未得”，“利用行师，征邑国”之辞，可玩味也。上爻变而为艮，见内外两卦，显现二冢之象，当时苦不得其解，至翌十年，西海起一冢，十一年东京又起一冢，遥见东西相对。余一日，与某贵显谈往事而及此，感天命之可畏，相与悚然者久之。</p>
</body>
</html>
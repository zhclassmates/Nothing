<html>
<head>
<title>Document</title>
</head>
<body>
<h2>38　火泽睽</h2>
<p>卦体上《离》下《兑》，《离》火炎上，《兑》泽渗下，火动而愈上，泽动而愈下，上下相违，曰《睽》。《睽》字从目，从癸；《离》为目，癸属水，泽亦水也，《六书》故曰“反目为睽”。睽，乖也，盖泽在火上，泽火相济而成《革》，泽在火下，火泽相反而成《睽》，此火泽之卦所以名《睽》也。</p>
<p>睽</p>
<p>［20］</p>
<p></p>
<p>：小事吉。</p>
<p></p>
<p></p>
<p>▲　金文睽</p>
<p>《序卦传》曰：“家道穷必乖，故受之以睽。睽者，乖也。”《睽》则众心离散，不可以兴大事，若小事则力可独任，不待众举，虽《睽》尚可为也，故曰“小事吉”。《睽》卦上下互《既济》，《既济》《彖传》曰“亨，小者亨也”，谓所亨特其小者；此卦曰“小事吉”，吉亦惟在小事耳。《兑》为小，故第言小不言大。要之乖《睽》之世，不足以成大事也，可知矣。</p>
<p>《彖传》曰；睽，火动而上，泽动而下，二女同居，其志不同行。说而丽乎明，柔进而上行，得中而应乎刚，是以小事吉。天地睽而其事同也，男女睽而其志通也，万物睽而其事类也。睽之时用大矣哉！</p>
<p>《离》火在上，《兑》泽居下，在上者动而炎上，居下者动而润下，无相成之道，是以为《睽》。《离》中女，《兑》少女，合而成卦，谓之“同居”；上下异动，各适其适，即各志其志，不能强同也。卦德以《兑》从《离》，《兑》悦也，《离》明也，丽有所附也。“柔进”者，《巽》在下而进于上也；“得中”者，《巽》得中而应乎刚也。卦爻以六五下应九二，五居《离》之中，二居《兑》之中，以上应下，居尊者能屈已，下降者得上交，虽处乖《睽》之时，而小有动作，尚得吉也。夫《睽》之为言散也，散则人心《离》，国势分，必不足成大事，似无可用，不知不《睽》本无合，惟《睽》乃有以见合也。圣人即因其《睽》而用之。天高地卑，《睽》也，位定而天地之《睽》者同；男外女内，《睽》也，礼定而男女之《睽》者通；耕不可衣，织不可食，车不可水，舟不可陆，《睽》也，制定而万物之《睽》者类，故曰“睽之时用大矣哉”。不言“时义”，而曰“时用”，盖应用取用，其为用也大矣。</p>
<p>以此卦拟人事，凡起居饮食，暨婚嫁丧祭，皆为人事，事无论大小，无不贵乎情之相同也，志之相通也，物之相类也。卦体《离》火上动，《兑》泽下动，《离》《兑》皆女，同出于《坤》，是为“同居”；动则变，变则女而为妇，所行不同，而志亦异，是动而成《睽》也。《睽》在天地，而天地之运闭，《睽》在男女，而男女之伦乱，《睽》在万物，而万物之品淆，大纲大纪，奚以得吉乎？惟君子“以同而异”，为能善用其《睽》也。用以设众黎之官，天地可因《睽》而同；用以行嫁娶之礼，男妇可因《睽》而通；用以定利用之经，而万物可因《睽》而类。此火泽之用普，而人事之准立矣。</p>
<p>以此卦拟国家，其卦曰《睽》，睽，散也，是政府与人民，其势有动而不相见，散而不相合者矣。《睽》之旁通为《蹇》，险也，因《睽》而不能济险，更何以正邦乎？《睽》之反卦为《家人》，“家人内也”，因《睽》而不能正内，更何以定外乎？上卦《离》火，火本就燥，下卦《兑》泽，泽本润湿，上下相背，燥湿各殊，是为“二女同居，其志不同行”。“二女”者，就《离》《兑》二象而言。不特女之志行有异，推之天地万物，而其情亦不能强同也。国家之内，大而天地，中而男女，小而万物，同则见亲，异则见疏，国运之治乱兴衰，罔不于此卜之。然天下无久合不睽之理，天下亦无久睽不合之势，用其睽以济睽也。若徒丽而得正，进而愈上，中而有应，其事犹小，其吉亦微矣，要必同其撰而天地之道乃宏也，通其情而男女之情乃洽也，类其族而万物之利乃普也。其德协造化之机，其功关治平之要，非“同而异”之君子，不能极其用也。</p>
<p>通观全卦，火上泽下，上者动而愈上，下者动而愈下，背道而驰，不得相同，卦之所以谓《睽》也。卦体下互重《离》，多视伤明，为《睽》；上互《坎》，《坎》为心病，人各有心，孚则通，疑则《睽》。情莫亲于《家人》，《睽》则为恶人，为鬼，为寇，或劓之，或射之，而不以为过。下苟能悦以事上，上亦能明以视下，则疑释而情亲，即化而为夫，为宗，为婚姻，而不以为嫌。前之相疑若此其甚，后之相合又若此其切，《睽》合之机，即在此转移间耳。是以《睽》在内卦，皆疑而有待，《睽》在外卦，皆反而有应。初与四应，初之“丧马”，得四之“元夫”而全；二与五应，二之巷遇，得五之“噬肤”而合；三与上应，三之“舆曳”，得上之“遇雨”而合。合则恶人化为同室，《睽》则《家人》疑为寇仇，恩怨反复，变态无常。君子以无心应物，不党同，亦不伐异。初九见恶人而避咎，为能得用《睽》之道也。卦体二阴本柔，内以悦而宽其忧，外以明而破其疑。所以始《睽》者，“二女同居”也；所以终合者，群疑悉化也。卦《睽》而象合，《易》所以变化不穷也。</p>
<p>《大象》曰：上火下泽，睽，君子以同而异。</p>
<p>卦象皆女也，卦体为火泽，炎上润下，其用各异，故曰《睽》。君子法之，于同处见其象，于异处别其用，不党同以背道，亦不立异以悖俗。“以同而异”者，譬如声色货财，为人所同欲，而或去或受，不敢苟同于人者，是其所以独异也。此可见君子之“以同而异”也。火泽同卦，而炎润各异其性者，亦犹是焉。</p>
<p>【占】　问时运：目下气运颠倒，惟宜正以处之。</p>
<p>○　问战征：军情不协，上下异趣，宜防《睽》散。</p>
<p>○　问功名：上下不通，功名难望。</p>
<p>○　问营商：货价上落悬殊，能以人弃我取，尚有小利可望。</p>
<p>○　问疾病：病在上下焦，胸气隔绝，上有火，下有湿，医治棘手。</p>
<p>○　问家宅：此宅天盘地盘皆动，阖家上下不利，急宜迁避。</p>
<p>○　问婚姻：有二女皆愿受聘，大者性躁急，小者性宽柔。择而娶之。</p>
<p>○　问讼事：即可罢散。</p>
<p>○　问六甲：生女。</p>
<h3>初九：悔亡。丧马，勿逐，自复。见恶人，无咎。</h3>
<p>《象传》曰：见恶人，以避咎也。</p>
<p>初居《兑》体之下，自《家人》上爻来，《家人》上曰“终吉”，故《睽》初曰“悔亡”。爻属《震》，辰在卯，上值房，房为天驷，故称“马”；初动而上，舍我而去，故云“丧”。然四与初同德，他无正应，姑听其去，势必复来，故云“勿逐，自复”。下互《离》，《离》性猛烈可畏，故曰“恶人”。《兑》为见，《离》亦为见，是《离》之恶人既来求见，《兑》若拒而不见，未免嫉之太甚，必致咎也。《兑》姑与之相见，如阳货欲见孔子，孔子以礼往拜之旨也，故得“无咎”。盖失马而逐之，愈逐愈逸，见恶人而激之，愈激愈乖，是以“勿逐”而“自复”，“见恶人”而不避，可以免咎矣。能以无心而应物，则《睽》无不合也。《象传》曰“以避咎也”，盖不以避为避，避而有咎，则以不避为无咎可知也。</p>
<p>【占】　问时运：好运初来，灾悔已退，虽有丧失，不必计虑，即有恶人来侵，不必拒绝，自然无咎。</p>
<p>○　问战征：初次开战，虽有小败，后必大胜，强敌亦不能害我也。无咎。</p>
<p>○　问营商：新作贸易，失而必复，无须忧虑也。来者不拒，无须计较也。目下未见尽利，后必大亨。</p>
<p>○　问功名：现下虽无灾悔，未得成名，必待明年，至二爻得其巷遇，斯获显达。</p>
<p>○　问家宅：阉宅平顺，无悔，无咎。</p>
<p>○　问失物：不必寻觅，自得。</p>
<p>○　问婚姻：现下未成，待到六月，或到六年，必就，吉。在上九“非寇，婚媾”之辞。</p>
<p>○　问讼事：所讼必直，无咎。</p>
<p>○　问六甲：生女。</p>
<p>【例】　友人某来请占气运，筮得《睽》之《未济》。</p>
<p>断曰：此卦火性上升，泽性下降，彼我之情不洽，名之曰《睽》。《睽》者违也。今足下占气运，而得初爻，初爻地位处最下，孤立无应，可知足下夙性孤高寡与，得失勿较，即有素所心恶之人，彼苟有求而来，亦不至拒而不纳。以初爻处《兑》之始，外卦为《离》，《兑》悦也，《离》，明也，悦而又明，必能识人善恶，又复和光同尘，不为过甚。卦象《睽》不终《睽》，故得无悔无咎。二爻曰“遇主于巷”，足下至明年，必有登进之望。</p>
<h3>九二：遇主于巷，无咎。</h3>
<p>《象传》曰：遇主于巷，未失道也。</p>
<p>“主”者，君也，指六五而言；“巷”，里中道，从邑，从共，谓里中所共往来者也。二处《睽》失位，所如不合，与五正应，二居《兑》中，五居《离》中，《兑》《离》皆为见，知二五均有相见之意，邂逅于巷，是不期遇而适相遇也。君臣相遇，《睽》而终合，咎何有焉？《象传》曰“未失道也”，谓不假远涉，自得相遇于巷；巷，道路也，即《论语》所谓“遇诸途”者是也。</p>
<p>【占】　问时运：卦值乖《睽》，运本不佳，近始得有绝好际遇，往必有庆。</p>
<p>○　问战征：二五相敌，内为我兵，五为敌兵，曲巷相遇，白刃相接，此战未分胜负。</p>
<p>○　问营商：巷字从共，必是合伙共谋之业，当有一财主相遇，共为经营之象。</p>
<p>○　问功名：正是风云际遇之时。</p>
<p>○　问家宅：此宅在曲巷之内，近有贵人来会，相晤为欢，大庆。</p>
<p>○　问疾病：得遇良医，无咎。</p>
<p>○　问婚姻：《诗》所咏“邂逅相遇，适我愿兮”，此男妇私情，非正配也。</p>
<p>○　问六甲：生女。</p>
<p>【例】　明治二十三年，占文部省教育准则，筮得《睽》之《噬嗑》。</p>
<p>断曰：此卦火性上炎，泽性下润，以上下悬殊，故名曰《睽》。今占教育准则，而得二爻，二爻处《睽》失位，将无所安，譬诸近时文部省之教育，专以欧美为法，以智与理为主，我国旧时道德之教，亦同二之处失位，几将委弃不用也。</p>
<p>凡留学欧洲生徒，归朝之后，各为教师，以教育子弟；在此辈生徒，本不知我国古来之教，敦纲纪，重名分，自足卓立万世，培育群才者也。乃厌故喜新，如陈相之见许行，尽弃其学而学焉，又相率我国子弟一从其教，余实忧之。为撰《道德本原》一篇，明治二十三年十月十八日，请谒山县总理大臣，乃陈述其说。是日各县知事，亦适在坐，咸相倾听，大臣曰，子之所论，切中时弊，命余往谒芳川文部大臣。余即日谒文部省，复申前说，阅日天皇召问二大臣，遂下教育之敕，以余鄙论上达天听，何幸如之！爻辞所谓“遇主于巷”者，适相合也。《易》理先机，神妙如此！</p>
<p></p>
<p>《道德本原》节略：</p>
<p></p>
<p>昔者我邦以神、儒、佛三道，为道德之标准，维持世道人心，自西学日兴，旧学日废，若不究其由来，未足施救济之策也。以余所见，仁义忠孝节操廉耻八字，实为儒道之要旨。明治八年中，文部省议废汉学科，以斥儒教，厥后政略所及，迄至今日，陷溺日深。在文部省亦初无废意，因定各学科年限卒业，谘问于汉学教师，教师答曰：洋学非我所知，在汉学，虽生涯专修，未有究竟，难定年限。因之议废。余谓此迂儒之论也，岂不问孔子所云十五志学，三十而立，孟子所云“幼而学之，壮而行之”是学皆在幼时。三十曰壮，则行所学以济时也。程子谓《中庸》之书，善读者，玩索而有得，终身用之有不能尽，不言终身学之而不尽，其于普通科，岂无卒业之期哉！俗儒不知时务，妄作迂论，遂至切要之学，废置不讲，以致今日之祸，罪不容于死。虽然，文部省亦有罪焉。当时俗儒，虽有此议，必系心醉西学，不识道德之本原，其在文部大臣以下，满朝名臣贤相，皆出于汉学之门，何以顿忘此躬修之实学乎？实为遗憾！语曰“上之所好，下有甚焉”者，从此浮薄子弟，蔑视汉学，不知其如何而可。道德凶而廉耻灭，小则判一身之邪正，中则关一家之盛衰，大则系天下之安危，其害有不可胜言者矣。既往不可复咎，为今之计，回狂澜于既倒，以矫正世道人心，上安天子之宸襟，下增国民之福利。道德之教，所关甚巨，地方长官，已具文申详文部大臣，定以儒教主义，为后来学科之准则。讲究儒教主义，德之本原，实今日之急务也。设定二种教育，一曰真理，一曰现理。真理者，出于天理之公，合夫性命之正，即所谓正心、诚意、修身之学，形而上之教也；现理者，成于人类之私，得夫气形之利，即所谓立身、兴家、富国之学，形而下之教也。古人曰“衣食足而知礼节”，又曰“无恒产者无恒心”，实人世之常态，此真现理二种，不可一日或缺者也。其略如此。</p>
<h3>六三：见舆曳，其牛掣，其人天且劓。无初有终。</h3>
<p>［21］</p>
<p>［22］</p>
<p>［23］</p>
<p>《象传》曰：见舆曳，位不当也。无初有终，遇刚也。</p>
<p>上互《坎》，《坎》为舆，下互《离》，《离》为牛。“无初有终”，遇刚也。《离》亦为见，上下互《既济》，《既济》初有曳轮之辞，故曰“见舆曳”。“掣”，掣曳也，即牵掣之意。“舆”指三，“曳”指四，“掣”指二。三居上下之交，其位不当，四曳之，二掣之，是曳其舆于前，又掣其牛于后也。“天”，胡氏安定谓“天当作而”，篆文而与天字形似，即礼“髡刑曰而”。“劓”，截鼻也，发属心而主火，鼻属肺而主金，此爻《兑》金值《离》火，金火相克，故有发鼻受伤之象。《兑》为刑人，故曰其人“天且劓”。三爻处下卦之终，当《睽》违之时，以阴居阳，履非其位，与上相应；上居《离》极，《离》火性烈，不合则相伤，合则相得，遇雨疑亡，《睽》终合矣，故曰“无初有终”。《象传》曰“遇刚也”，刚指四，即上之“遇雨”也；四互《坎》，《坎》为雨，四又中立不倚，故曰“刚”，谓四能释上之疑，使之终合也。</p>
<p>【占】　问时运：运不得当，恐有刑伤之灾；三年后，得有好运。</p>
<p>○　问营商：与人不合，非特不能获利，防有刑狱之厄，待后可成。</p>
<p>○　问功名：左掣右肘，动辄得咎，安能成名？晚运则佳。</p>
<p>○　问战征：车脱马逸，兵败将亡，不能前进，必待应军得力，得以始败终胜。</p>
<p>○　问婚姻：初因男家疑忌，未免受辱，终得疑释完婚。</p>
<p>○　问家宅：此宅地位不当，前后左右，皆有牵制，宅中之人，时有头面伤残之祸，以朝山向午，《离》火来克。宜改向朝西《兑》位，乃吉。</p>
<p>○　问疾病：必是面上有疮，久后自愈。</p>
<p>○　问讼事：不免刑厄，终则自解。</p>
<p>○　问失物：后可寻得。</p>
<p>○　问六甲：生女，防面有伤痕。</p>
<p>【例】　一日友人某氏来，曰某贵显托仆以一事，请占其吉凶。筮得《睽》之《大有》。</p>
<p>断曰：《彖传》谓《睽》“火动而上，泽动而下”，上下相背，是以成《睽》；又曰“男女睽而其志通”，是初《睽》而终合，即三爻所谓“无初有终”之旨也。今足下代占，而得三爻，三爻曰：“见舆曳，其牛掣，其人天且劓。无初有终。”玩爻辞，谓人在舆中，曳者欲前，掣者欲后，前后牵引，不得上行，且有面鼻受伤之象。卦体则为女子，料知某贵显所委托者，必为女子之事也。初次向说，必有上下之人阻隔，致生纷争，所委不成，足下对某贵显，亦觉面无光彩。《象》曰“遇刚”，看来当再得一刚直之人，与之帮说，事乃得合，故曰“无初有终”。贵显觅一小妾，本属小事，《彖》曰“小事吉”，终必有吉也。</p>
<p>【例】　明治二十九年冬至，占三十年农商务省施政实况，筮得《睽》之《大有》。</p>
<p>断曰：玩爻象，牛本足以驾舆，曰“曳”，曰“掣”，是反为牵制，不能前行也；舆不能进，欲强行之，其人反遭损伤之患。爻象如是。今占农商务省施政实况，而得此爻，我邦欲法欧美各邦农商之实例，施之内地，奈富商安于坐食，不愿航海远行，贫商欲行而苦无资本。今虽丝局茶厂，仿用器械，无如贩运外洋，或为关税所困，或为船险所阻，外洋贸易，向与内地不同。农业我国土地狭隘，以人口之半为农计之，一人仅不遇二段，是以欧美便宜之法，施之内地，实不能用，若强用之，皆归游手无产之徒，害忧更甚，惟北海道新垦之田可用耳。及一切杂项商务，亦多不便于行，犹是火炎上，泽润下，两不相洽，终必《睽》乖而不合用也。幸农商务省曲为设法，使老练者兴工业，附商品，给以一定之商标，俾各品得以信用，又奖励富商，使之兴海陆保险会社、银行支店，以奋起商业，可得渐见有效，谓之“无初有终”。</p>
<h3>九四：睽孤，遇元夫，交孚，厉，无咎。</h3>
<p>《象传》曰：交孚，无咎，志行也。</p>
<p>四居《离》卦之始，《离》为目，《说文》“目不相视为睽”。“孤”，谓独立无辅也。其情既《睽》，其势又孤，故曰“睽孤”。“元夫”指初，四与初所处之时，同在《睽》也，所居之位，同在始也，其象同，故其志同。四以无应，得初为同志，初在卦首，故称“元”；四阴位，初阳位，故四以初为夫；且初《震》爻，《震》为元夫，故曰“遇元夫”。四变《损》，《损》曰“有孚”；四之五为《中孚》，《中孚》五爻曰“有孚挛如”，有交孚之象焉，故曰“交孚”。“厉，无咎”，谓时当《睽》乖，幸而得孚，虽厉无咎。《象》以“志行”释之，谓四之志，得此“交孚”，乃可行也。</p>
<p>【占】　问时运：性情孤介，不合时宜，幸得同志，差足免咎。</p>
<p>○　问战征：孤军深入，几致危殆，幸而获救，可以无咎。</p>
<p>○　问营商：孤客远行，货物不合销路，进退两难，得遇故乡旧友，方可脱售，平安无咎。</p>
<p>○　问功名：命运孤寒，难望显达，无咎而已。</p>
<p>○：问家宅：宅在孤村僻壤，惟有樵夫野老来往而已。</p>
<p>○　问疾病：病是目疾，得遇良医，可以无咎。</p>
<p>○　问六甲：生女。</p>
<p>【例】　明治二年十二月，晦，余借海军省蒸气船飞龙丸，运载支那米，赴南部宫古，临发筮得《睽》之《损》。</p>
<p>余临事，每自占筮以为常，特此爻“无咎”之言，不复介意。乘船之后，平时忙碌之身，变为闲散，追念昔年，在南部狎昵一妓，拟待抵埠登岸，招呼船长等惊艳称奇，同为一醉。一涉痴想，夜不成眠，阅三日，船抵宫古，号炮一发，村吏来迎，中有旧友二人，遂窃告之，使彼往招。既而率众上陆，剪灯置酒，围坐会，频番催呼，答而不来，甚为失望。夜深客散，乃拍手遽问，此妓出曰：妾来此久矣，自愧丑不堪侍娱，故不入也。余亦惊骇曰：何老至此也！既复沉思，盖相别已十八年皋。《易》曰“老妻士夫”，可羞可笑。妓复泣告曰：近因罹疾，容颜顿变，生机亦窘，有死而已。余追思往昔未免有情，谁能遣此？乃赠米二十包，付以券书，彼深喜而辞去。是适符“睽孤，遇元夫，交孚，厉，无咎”之象也。</p>
<h3>六五：悔亡。厥宗噬肤，往，何咎？</h3>
<p>《象传》曰：厥宗噬肤，往有庆也。</p>
<p>五居君位，时当《睽》乖，故有悔。“宗”指二，五与二应，五处《离》中，二至四为《离》，《离》与离合，是宗也。二曰“遇主”，以五为主，五曰“厥宗”，以二为宗，是君臣会合，故“悔亡”。二动体《噬嗑》，《噬嗑》二爻曰“噬肤”、“无咎”，按肤谓肤肉，为柔而易噬。嗑，合也，二居柔位，犹言柔而易合。肤肉，犹骨肉也，盖指“厥宗”而言。大宗伯以饮食之礼亲宗族兄弟，即此“厥宗噬肤”之义也。二往得食，故“有庆”。合族以食，复何《睽》？二五“交孚”，故“悔亡”而无咎。</p>
<p>【占】　问时运：劣运已退，得与同宗共事，可以无咎。</p>
<p>○　问战征：可勇跃前往，无咎。</p>
<p>○　问营商：防合伙者有侵食之患，然径行而往，终得有利。</p>
<p>○　问功名：得有同宗相助，乃能获庆。</p>
<p>○　问家宅：此宅是宗族旧屋，往居有庆。</p>
<p>○　问疾病：是肌肤之疾，易治也。</p>
<p>○　问婚姻：二与五为正应，是亲戚旧家，成则有庆。</p>
<p>○　问六甲：生女。</p>
<p>【例】　明治二十三年春，占众议院，筮得《睽》之《履》。</p>
<p>断曰：五为君位，二为臣位，二五相应，即见君臣相合。相合则言听计从，有会议之象焉。卦名曰《睽》，《睽》，乖也，违也，知会议必有《睽》异不合者。“厥宗”者，议院有二，上曰贵族院，下曰众议院，贵族院多是同姓诸侯，众议院亦间有同姓臣庶。“噬肤”者，谓议成得以酒食会饮也。五既居尊亲二，二得荷宠事五，可见上下之志，得因《睽》而通也。</p>
<h3>上九：睽孤。见豕负涂，载鬼一车，先张之弧，后说之弧。匪寇，婚媾，往，遇雨，则吉。</h3>
<p>［24］</p>
<p>《象传》曰：遇雨之吉，群疑亡也。</p>
<p>上居外卦之极，孤高独立，故亦称“睽孤”。上互《坎》，为疑，为豕，为车，为鬼，为孤，皆《坎》象也。《离》为目，为见。《兑》泽污下，象途泥。因《睽》成孤，因孤生疑，本未尝有豕也，未尝有鬼也，未尝有车也，《睽》则目视不明，而疑心暗起，若见有豕之负涂焉，若见有车之载鬼焉，积疑成象，变端百出。疑鬼者，忽又疑为寇焉，则将张《离》之弧而射之，既而谛审所见，先所见豕邪、鬼邪、寇邪，忽又变矣；上变《归妹》，则“婚媾”也，先之张弧，后即脱之矣。《坎》又为雨，故曰“遇雨”。上处《离》极，火烈烟腾，不可向迩，遇雨则火熄，可以往也，故曰“往，遇雨，则吉”。《象》以“疑亡”释之，谓群疑消亡，见闻皆真，睽孤自合矣。</p>
<p>【占】　问时运：正当交运脱运之时，切宜息心定虑，毋动妄想，妄想一端，幻形百端，防生疑病。</p>
<p>○　问战征：营位太高，军力太孤，防有疑兵来袭。</p>
<p>○　问营商：目下货价，变迁百出，上落不一；时当盛夏，来客稀少，必待秋雨一通，可以获利。</p>
<p>○　问功名：现在牛怪蛇神，变动不一，待十年后，出《蹇》入《解》，可许发解。</p>
<p>○　问婚姻：前因疑忌不睦，后得完好，吉。</p>
<p>○　问家宅：此宅有变，防有鬼祟，遇婚嫁喜事，可以解释。</p>
<p>○　问疾病：杯弓蛇影，因疑成病，得破其疑，病自霍然。</p>
<p>○　问六甲：生女。</p>
<p>【例】　东京大家某氏夫人，偕女访余别庄，曰：良人顷患气郁之疾，医药无效，养嗣某，即为此女之夫，性游荡，不克承家，妾等实所忧虑，请幸一占。筮得《睽》之《归妹》。</p>
<p>断曰：卦体下《兑》上《离》，炎上者动而愈上，润下者动而愈下，上下不合，故卦为《睽》。卦象为“二女同居，其志不同行”，又曰“男女睽而其志通”，是以内三爻言《睽》，外三爻言《睽》而合，是始《睽》后合之象也。上九居《睽》之极，因疑生《睽》，愈睽愈疑，目之所见，积疑成象，豕也，车也，鬼也，寇也，恍若历历在前，实则一一皆幻。天下事杯弓蛇影，因疑兆祸者，类如斯也。今夫人为尊君之病患，与养嗣之行止，特来请占，筮得《睽》之上爻，知其病之由来，与所占之本意，皆由猜疑一念而生也。尊君为养嗣，不克承家，日夕疑虑，以致火气上冲，湿气下郁，上下不通，遂成是疾。“雨”者，下降也，病得大小便一通，自然安愈。君家养嗣，余所深知，文学志操，向超流俗，缘其性情风雅，偶或招妓置酒，怡情于花柳之场，此亦雅人深致，何足为怪？夫人等因之生疑，始则猜忌，继则交谪，终则反目，一切所闻所见，如爻象所谓豕车鬼寇，悉现其形。凡床第间恩爱之私，云雨之梦，久已《睽》隔，斯疑者益疑，《睽》者益睽，男女之志，必不通矣。上居《离》火之极，极则必反，炎上当反而润下为雨，夫人等亦宜反而思之，务劝令媛，温柔以接之，《兑》悦以事乏。如物之枯者得雨而复苏，早《睽》不终《睽》矣。《彖传》所云“男女睽而其志通”也，正合此占。</p>
<p>【例】　明治二十四年四月十日，余清晨无事，闲阅新闻及杂书，未几意倦，抛书而起。爱此风日晴和，游兴顿发，将赴近县，探赏春光。临行偶试一筮，得《睽》之《归妹》。</p>
<p>断曰：爻辞曰“睽孤”，犹示余孤身独行也。曰“见豕”、“载鬼”、“张弧”、“脱弧”，言其目见之无定形，犹示余游迹之无定所也。余是日出游，憩息于神奈川停车场，或赴横须贺，或赴箱根汤本，意犹未定，至登车乃决往箱根。车中适遇东京旧友某氏赴大孤，并坐谈《易》，兴味颇好，余遂改意趋大孤。翌日食后，出游市中，将就旧肆，阅览古书，乃过心斋桥，访鹿田书店，问以《易》书珍本。主人出示松井罗州所著《周易解故》，此书余往年遍觅不得，今得购之。又示以松井氏所著《周易释故》，及直势中洲所著《周易大传》等，是皆读《易》家所珍。书面有小岛氏藏书一印，余叩其出处，主人曰：昨购于西京古书肆，此书皆系小岛氏旧藏，氏没后，其子不能读父书，故鬻之。余曰：如子之外，犹有同购者乎？主人曰：西京麸屋町书林某，及东京书林某，相与分买之也。余乃悉以其价购之，后赴西京，又就麸屋町书肆，凡小岛氏遗本，又悉购之。归东访书肆琳琅阁，又得小岛氏《易》书三种，于是小岛氏遗书，悉皆归余。余益感《易》辞之精切也。爻所谓“载鬼一车”者，非鬼，乃书也；“遇雨”者，旧友也，即车中所遇之旧友也；所谓“遇雨则吉”者，此也。</p>
</body>
</html>
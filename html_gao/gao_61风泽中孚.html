<html>
<head>
<title>Document</title>
</head>
<body>
<h2>61　风泽中孚</h2>
<p>卦体上《巽》下《兑》，《巽》为风，兑为泽，风之应时，春夏秋冬，不愆其候，风之信也；泽之受水，朝潮夕泛，不爽其期，泽之信也。卦象三、四二柔居内，是谓中虚，中虚则通，通则孚；二五两刚得中，是谓中实，中实则诚，诚亦孚也。此卦所以名《中孚》也。</p>
<p>中孚</p>
<p>［83］</p>
<p></p>
<p>：豚鱼吉。利涉大川，利贞。</p>
<p>孚者，信也，“中孚”者，信发于中也。内卦《兑》，《睽》上曰“豕负涂”，“涂”谓《兑》泽亏下，足以牧豕，豕小为豚，故《兑》亦有豚象；外卦《巽》，《巽》为鱼，鱼得水泽以为乐。二物虽微，皆能得《巽》《兑》之性，以为生活，故曰“豚鱼吉。”“大川”，即泽之大者。《巽》为木，“刳木为舟”，是涉川者所利用也，故曰“利涉大川”。其孚如此，宜无往而不利矣，然其中之邪正诚伪，又不可不辨，故曰“利贞”。</p>
<p>《彖传》曰：中孚，柔在内而刚得中，说而巽，孚乃化邦也。豚鱼吉，信及豚鱼也。利涉大川，乘木舟虚也。中孚以利贞，乃应乎天也。</p>
<p>“孚”字，从爪，从子，如鸟抱子，不失孕乳之期，是其信也。发于外者为信，诚存于中为孚，谓之《中孚》，“中孚”者，其心虚灵，其行真实之谓也。为卦三四阴柔，合在两体之内，二五阳刚，各居一卦之中，柔内刚中各当所作，上《巽》下悦，相辅而行，乘天下之所顺，行天下之所悦，故曰“悦而巽，孚乃化邦也。”“豚鱼”，《正义》分为二物，吴草庐作江豚。江豚处大泽中，盖鱼类而豚形也，每当风起，拜舞江中，视其首之所向，即知风之所自，涉川者以之候风焉，俗呼谓拜江猪。“豚鱼”无知，而能感应风信，故曰“信及豚鱼”，孚之至也。《易》言“利涉大川”，多取《巽》象，《巽》为木，木能水上浮行，语曰“乘桴浮海”，亦取此耳。卦体中虚，故谓“舟虚”，“舟虚”者，中无一物，随风往来，与波上下，任天而行，《中孚》之象也。孟氏卦气，以《中孚》为十一月卦，十一月当天道贞固之时，《中孚》得之，故能以利贞应天。</p>
<p>以此卦拟人事，孚者，信也。信见于言，言发于外也；孚感于心，心存于中也。人心之用，灵则明，明则诚，内贵虚灵不昧，外宜真实无妄，是所谓“柔在内而刚得中”也。由我之所悦，以之而顺人，人亦以其悦者，顺从夫我，彼此相悦，悦乃孚矣。此不特在人己之间也，即推之于邦家，邦家亦相率而化矣；又不特在邦之大也，即极之于庶物，庶物亦相感而信矣，是以吉也。“大川”者，泽水之险者也，非舟楫不克以涉之。“中孚”者，以礼义为干橹，心中自有涉川之具，虽危可涉，无往不利。心中虚，故象虚舟，语云，“言忠信，行笃敬，虽蛮貊行焉”，此物此志也，卦中四刚皆得《乾》体，《乾》为信，是孚之最贞者也。人能以刚德合天，即所谓“中孚以利贞，应乎天也”，夫岂硁硁信果，所可同日语哉！</p>
<p>以此卦拟国家，《檀弓》曰，有虞氏未施信于民，而民信之，施信而民信，孚犹后也；未施信而民信，孚在先也。盖不言而信，有不期其孚而孚者，孚由中出，在民亦不知其何以孚也，是无为而治之休风也。由是而气机所感，龟亦负图，鱼来献瑞，此即“信及豚鱼”之兆也。政教所覃，万邦协和，四海来同，此即“孚乃化邦”之象也。乃知圣天子德盛化神，大则蛮夷率服，小则鱼鳖咸若。治水而乘橇奏绩，济危而作楫有材，皆由履中居正，道协于中，德孚于外，是以天人感应，民物效顺，得以成风同道一之隆也哉。</p>
<p>通观此卦，此卦次《节》，凡事有节，则有常可守，无节则泛滥无据而不信。故喜怒哀乐，“中节”谓之“达道”，“达道”，即信也。《序卦传》曰，“节而信之，故受之以中孚”，此《中孚》所以次《节》也；卦内三四两偶为虚，二五两奇为实，初上两奇包外，恰如甲壳；鸟覆育其卵曰孚，应期而化，子自中出，故曰《中孚》。卦体《巽》上《兑》下，《巽》者东南司春，《兑》者正西司秋，自春至秋，自东至西，天地生物之功毕；《兑》往而归于西北，化机敛藏，贞固而为孚甲，遇《巽》复还东南，所以《兑》《巽》合而为《中孚》也。在五行则《兑》为金，《巽》为木，金克木。造物之理，生杀相因，卵不裂，不可以成鸟，木不刳，不可以为舟，《巽》木之利涉，《兑》金之功。故《兑》毁折而后能悦，《巽》鸡伏雏，甲坼而后羽毛见。《中孚》取象于孚卵，《小过》取象于飞鸟，法象之自然也。初象鸟之伏子，其心专一，故有“有它不燕”之辞；二象卵之受伏，其化将成，故有“鹤鸣”“子和”之辞；三象子之在壳，成败可忧，故有“得敌”之辞；四象卵之将成，盈满有时，故有“月几望”之辞；五象雏之成群，饮啄相呼，故有“有孚挛如”之辞；上象雏之习飞，下上其音，故有“翰音”“登天”之辞。有人则初上之实为躯，三四之虚为心，二五之实为情。然三四同虚，而有善有不善者，正则善，不正则恶；爻得位则正，失位则不正。初得位存诚，二得中相应，三不当位，四五当位，上九阳亢外弛，故初、二、四、五孚之善也，三上，孚之不善也。此贞谅之辨，圣人所谓倦倦者也。</p>
<p>《象》曰：泽上有风，《孚。君子以议狱缓死。</p>
<p>《象》不曰风在泽上，而曰“泽上有风”，显见泽水本静，因风而生波，犹言人心本平，因争而速狱。《巽》曰“申命”，有议缓之象；《兑》为刑人，有死狱之象；卦下互《震》，《震》为议为生，为缓，有“议狱缓死”之象。吕刑曰，狱成而孚，是狱必孚乃定；然狱虽孚，犹必议而缓之，即所谓罪疑惟轻是也。“议狱”者，审其所可疑，“缓死”者，求其所以生，孚之至也，故曰“君子以议狱缓死”。</p>
<p>【占】　问时运：“泽上有风”，防有风波之险。</p>
<p>○　问营商：宜仔细酌议，宽缓行事，斯得免害。</p>
<p>○　问战征：当以不嗜杀人为心，斯为心咸孚，所向无敌。</p>
<p>○　问功名：一时罪狱未平，功名难望。</p>
<p>○　问婚姻：婚媾致寇，因之速狱，宜慎。</p>
<p>○　问家宅：主有讼狱之灾。</p>
<p>○　问疾病：危则危矣，一时生命可保。</p>
<p>○　问讼事：一时未了。</p>
<p>○　问六甲：生女。</p>
<h3>初九：虞吉，有它不燕。</h3>
<p>《象传》曰：初九虞吉，志未变也。</p>
<p>“虞”，虞人也。《巽》四曰“田获三品”，《兑》五曰“孚于剥”，《月令》，“冬日剥阴木”，《诗》云“九月剥枣，是谓斩木”，是《巽》《兑》皆有虞人之象，故《中孚》初爻取之。王制獭祭鱼，然后虞人入泽梁。按虞人入泽梁，在十月中，《周礼》山虞令万民斩材木，《贾疏》“草木零落，然后入山林”，亦在十月中。《中孚》为十一月卦，正当入泽梁，斩材木时也。岁有常期，则渔者樵者，受命于虞人，入泽入林，各从其取，故曰“虞吉”。顺《中孚》之时，不愆其候，不纷其志，无他求也；有他则上下不孚，渔樵失时，焚林竭泽，将自此起，不能安矣，故曰“有它不燕”，“燕”，安也。《象传》以“志未变”释“虞吉”，谓变即有他，有他即不吉矣。惟其初“志未变”，是以吉也。</p>
<p>【占】　问时运：阳刚当令，用心专一，不惑于他途，故吉。</p>
<p>○　问营商：安于本业，见异不迁，以交冬令为利。</p>
<p>○　问功名：有志竟成。</p>
<p>○　问战征：《巽》初爻曰“利武人之贞”，从禽从戎，其义相同，所当专心一志，踊跃前进，自可获胜。吉。</p>
<p>○　问婚姻：有从一而终之象。</p>
<p>○　问疾病：病可无虞，但恐有他变，变则危矣。</p>
<p>○　问讼事：恐有别生枝节。</p>
<p>○　问六甲：生女。</p>
<p>【例】　友人某来，请占商业，筮得《中孚》之《涣》。</p>
<p>断曰：爻曰“虞吉”，“虞”谓虞人。《巽》为鱼，兑为泽，故有虞人入泽梁之象。虞人入泽，得其所取，故吉，若他有所求，则取非其时，故不安。今足下占商业，得此爻辞，知所谋之业，必近木近泽，所谋之人，皆已众志相孚。事在初起，不必他求，业无不成。获利以冬季为宜，足下安心从事可也。</p>
<h3>九二：鸣鹤在阴，其子和之，我有好爵，吾与尔靡之。</h3>
<p>［84］</p>
<p>［85］</p>
<p>［86］</p>
<p>《象传》曰：其子和之，中心愿也。</p>
<p>“鹤鸣”“子和”，喻《中孚》之相应也。鹤为阳鸟，二以阳处阴，故曰“在阴”。《春秋·说题》称，鹤夜半则鸣，亦为信鸟，有孚之象。盖鸣者在鹤，和者为子，一鸣一和，同声相应，同气相孚，有得《中孚》感应之妙者矣。“我”谓二，“尔”谓五，“我有好爵，吾与尔靡之”，“靡”，共也，为二得此“好爵”，愿与五共之。二五相应，志同道合，一如母子相依，有同鸣共栖之象，其至诚之感孚如此。或疑五为君位，不当言子，不知《易》尚变通，未可拘执一见也。《象传》曰，“中心愿也”，谓鸣和乃自然之应，中心相孚，孚之至也。</p>
<p>【占】　问时运：此唱彼和，适得我愿，正当运途亨通之会。</p>
<p>○　问营商：主客同心，气谊相投，有交相获利之象。</p>
<p>○　问功名：有父子同升之庚。</p>
<p>○　问战征：上下一体，如以臂使手，以手使指，一气相连，有进则共进，退则共退之象，未易攻击者。</p>
<p>○　问婚姻：得夫妇唱随之乐。</p>
<p>○　问疾病：是传染之症。</p>
<p>○　问家宅：必是贵显之家，且得孝贤之子。</p>
<p>○　问六甲：生女。</p>
<p>【例】　某贵显伤偶，鳏居数年，友人屡劝续娶不听，一日闻岐阜县士族，有一良妇，友人皆愿为执斧，恐某贵显固执不从，先为一筮以决之。筮得《中孚》之《益》。</p>
<p>断曰：此爻曰“鸣”曰“和”，有两心相得，同声同应之象。卦名《中孚》，孚谓鸟抱卵，有育子之象。占娶妇得此爻辞，知娶得此妇，必能夫唱妇随，家室和平，“鹤鸣”“子和”，“好爵”“尔靡”；且他日其子又能继承父业，共享荣贵，可谓既得佳妇，又有佳儿也，大吉之兆。占得此爻，友人又惧某贵显严肃，未敢启齿，余又占其媒之成否，筮得《兑》之《随》。</p>
<p>爻辞曰：“九二：孚兑，吉，悔亡。”</p>
<p>断曰：得此爻，其成必矣。孚者，信也，《兑》者，悦也，既信且悦，复又何疑？余乃先往说，果得允诺。继而又有以阀阅一妇为媒者，或疑前约，将有更变，余再筮之，遇《履》之《睽》。</p>
<p>爻辞曰：“九五：夬履，贞厉。”</p>
<p>断曰：《履》之三爻，为“虎尾”，五爻为虎背也。今某贵显骑虎之势，有不能中止之象，且五爻《象传》曰“夬履，位正当也”，是前约之妇，可为正婚也，知前约之妇，必不能罢。友人不听，进告贵显，贵显决意不允，准从前约，因类记之。</p>
<p>【例】　明治三十年，占我国与美国交际，筮得《中孚》之《益》。</p>
<p>断曰：“鹤鸣”“子和”者，是谓母子相依，鸣声相和，好爵尔靡者，是谓天爵之尊，尔我共有，此中相亲相爱之情，中怀固结，有默相感召者也。今占我国与美国交际，得此爻象，知我二邦，帮交素笃，虽远隔重洋，浑如父子兄弟，共处一室，尔爱我怜，无诈无虞，各保天位，共修天爵。此后交际，当有益见亲睦也。</p>
<h3>六三：得敌，或鼓，或罢，或泣，或歌。</h3>
<p>《象传》曰：或鼓，或罢，位不当也。</p>
<p>《易》例以俱刚俱柔谓敌应，此爻三四俱柔，敌体也，故曰“得敌”。二至四互《震》，《震》为鼓，又互《艮》，《艮》为止，止即罢也，故曰“或鼓，或罢”。《兑》为口，能歌，《巽》为号，象泣，故曰“或泣，或歌”。“或”者不定之辞，盖三与四敌，始怒而鼓，复惧而罢，继喜而歌，复悲而泣，皆由中心无主，言动改常，其象有如此者。夫人有孚，虽千里相应，孰非吾与？不孚，虽一室相违，皆为吾敌，固不在外貌之相亲，而在内心之相孚也。三居《兑》之极，悦不由衷，故进退无极，惫可知也。《象传》以“位不当”释之，谓三以阴居阳，位不当也。</p>
<p>【占】　问时运：目下运途颠倒。</p>
<p>○　问营商：忽盈忽亏，忽成忽败，皆由主谋不定。</p>
<p>○　问功名：升降无常，荣辱随之。</p>
<p>○　问战征：强敌在前，难以制胜。</p>
<p>○　问婚姻：反复未成。</p>
<p>○　问家宅：宅神不安，事多颠倒。</p>
<p>○　问疾病：时重时轻，防有鬼祟。</p>
<p>○　问行人：欲归复止，一时未定。</p>
<p>○　问失物：防得而复失。</p>
<p>○　问六甲：生女。</p>
<p>【例】　知友某出仕某县，顷有书来，曰奉内命，得升一级，自憾才力不能胜任，不如仍居现职，诸事熟练，僚友同心，幸无旷误也，请烦一占。筮得《中孚》之《小畜》。</p>
<p>断曰：爻以敌应在前，以致进退无恒，哀乐不定，有得不足喜，失不足忧之象。今足下占宦途升迁，得此爻象，知足下近有晋级之喜，然其中尚有转折可虑。爻辞所谓“鼓”者进也，“罢”者退也，“泣”者悲也，“歌”者乐也，是明言时事颠倒，心神缭乱，必有忌者为之播弄于其间也。是谓“得敌”，故虽升迁，不如不调，仍服原职为是。</p>
<h3>六四：月几望，马匹亡，无咎。</h3>
<p>《象传》曰：马匹亡，绝类上也。</p>
<p>六四重阴之爻，月，阴也，故象取月。月至“几望”而始盈，盈则中实，有孚之象。四与五比，五为君位，日也，四为月，月无光，得日之光以为光，是日月交孚也，孚之正者也，故曰“月几望”。“马”者，卦体本《乾》，《乾》为马，四动成《巽》，《乾》象已失，故曰“马匹亡”。“匹”谓初，以四与初，以类相应，谓之匹。《巽》为风，马之良者，能追风，《中孚》十一月，正胡马感北风之时，是《中孚》之气候，有以感之也。《象》以“绝类上也”释“马匹亡”，“类初”也。初亦《乾》体，象马，如马之离其群匹，绝初之类而上五也。“月几望”者，无盈满之嫌，“马匹亡”者，无党同之累，夫复何咎？窃又别得一说，按马得月之精气而生，月与马自相感孚，故月马并言。“几望”者，为月盈满之时，“匹亡”者，即《传》所谓“绝类”，是马之至良至驯者也。四爻重阴得《坤》气，《坤》为月，亦为牝马，爻象兼取之，以其一气相孚也。亦足备解。</p>
<p>【占】　问时运：运当全盛，宜保泰持盈，去私从公，得以无咎。</p>
<p>○　问营商：“月几望”，喻财利之丰盈；“马匹亡”，喻谋事之快利。吉。</p>
<p>○　问功名：有春风得意之象。</p>
<p>○　问战征：宜于月夜进攻，马脱蹄，兵衔枚，奋勇而上，定可获胜。</p>
<p>○　问婚姻；愿望颇丰，“匹亡”者，恐不久有丧偶之灾。</p>
<p>○　问疾病：三五之期不利。</p>
<p>○　问家宅：此宅阴气太盛，恐同居中，难免死亡之祸。</p>
<p>○　问行人：十四五可归。</p>
<p>○　问六甲：生女。</p>
<p>【例】　缙绅某来，请占谋事，筮得《中孚》之《履》。</p>
<p>断曰：爻象取月，取马，月则乘时而满，马者绝尘而趋，是为全盛之象。今足下占谋事，得《中孚》四爻，知足下所谋之事，约在望前可以成就。惟一时同谋诸友，其间有性情契合者，亦有意气不投者，所谓风马牛之不相及也。宜以其不投者，绝谢之，使不致败乃事矣，故无咎也。</p>
<h3>九五；有孚挛如，无咎。</h3>
<p>《象传》曰：有孚挛如，位正当也。</p>
<p>九五为孚之主，有孚一言，惟五足以当之。《巽》为绳，五《艮》为手，象挛，五居君位，二为臣位，五与二相应，即与二相孚。孚曰“挛如”，孚之至也。孚于臣，孚于民，亦可孚于邦，《彖》所谓“孚乃化邦”，由是而暨焉。《小畜》五爻，亦曰“有孚挛如”，《中孚》与《小畜》，同体巽顺，故同象。《象传》以“位正当”释之，谓二五之位适当，是以牵系不绝，故能有孚如此。</p>
<p>【占】　问时运：所谋所求，无不称心。</p>
<p>○　问营商：同心协力，合伙经营，无不获利。</p>
<p>○　问功名：有求必成。</p>
<p>○　问战征：军心团结，戮力同心，自能制胜。</p>
<p>○　问婚姻：有二人同心，百年好合之庆。</p>
<p>○　问家宅：一家和乐，百室盈止。</p>
<p>○　问疾病：病由肝风，致手足牵挛，带病延年，尚无咎也。</p>
<p>○　问讼事：防有桎梏之灾。</p>
<p>○　问六甲：生女。</p>
<p>【例】　缙绅某来，请占婚，筮得《中孚》之《损》。</p>
<p>断曰：卦象为至诚感孚，心心相印，故曰《中孚》。五爻为卦之主，爻曰“挛如”。正见其相孚之情，有团结而不解者矣。今占婚姻，得此爻象，知两家必是素相契合，有如手如足之好，此番缔姻，自然夫唱妇随，莫不静好。且五为贵爻，亦必是名门阀阅之家，大喜。</p>
<h3>上九：翰音登于天，贞凶。</h3>
<p>《象传》曰：翰音登于天，何可长也。</p>
<p>鸡曰翰音，鸡必振羽而复鸣。翰，羽翮也，鸡鸣不失时，孚之象也。鸡本微物，而翰音远闻，人无实德，而有虚声者似之。上居孚极，区区小忠小信，上彻九天，虽正亦凶。《象传》释以“何可长也”，谓其绳盗虚声，何能久乎？</p>
<p>【占】　问时运：运途亦盛，但虚而无实，转觉可危。</p>
<p>○　问营商：场面颇广，声势亦宏，有外观而无内蕴，恐其不能久也。</p>
<p>○　问功名：绳盗灵声，君子所耻。</p>
<p>○　问婚姻：恐难偕老。</p>
<p>○　问家宅：此宅有牝鸡司晨之象，家业难保，凶。</p>
<p>○　问疾病：肝风作痛，喊叫声声，病状颇苦，凶。</p>
<p>○　问讼事：势将上控，凶。</p>
<p>○　问六甲：生女，小儿善啼，恐难育。</p>
<p>【例】　一日有自称天爵大神者来，余问其名之何来，并相访之意，彼曰：余爱知县士族也，为患道路险恶，行者苦之，乃携锹一挺，出东海道，独力修缮，凡至一乡，呼告村人，使咸相助力，率以为常。一日山田大臣经过其地，见余修路，促使相见，余乃陈述心愿，大臣赞之曰：忘身而图公益者，谓之天爵大神，余因之自号为天爵大神。问其来意，曰：今欲架一桥，劝募资助，余乃以金若干与之。大神又请占气运，筮得《中孚》之《节》。</p>
<p>断曰：一鸣而声闻于天者，鹤也，鸡乃家禽，而妄窃鸣鹤之声，绳盗虚声，恐干灾祸，故爻曰“贞凶”。今君占气运，得此爻象，适与君之作为，如合符节。君以苦心苦力，修缮道路，事非不正也，然好名之心太重，实欲藉此区区劳力，以博美誉。试观水无源者立涸，木无根者立枯，名而无实，其安能不败乎？且君称名骇异，即取祸之由也。须敛迹自晦，可以免害。</p>
</body>
</html>
<html>
<head>
<title>Document</title>
</head>
<body>
<h2>19　地泽临</h2>
<p>“临</p>
<p>［83］</p>
<p></p>
<p>”字从人从臣从品。人者以君上为尊；臣者以臣民统之；品者，以品类别之。言人君临御天下，统率臣民，品别品类之贤否，而器使之，是谓君临民，尊临卑，上临下也，临又有监守之义，故监字从临省文。又按临卦，《兑》下浸上，《坤》上陵下，下陵过乎上，有密迩切近之形。卦体兑为泽，坤为地，地在泽上，是地临泽也；上四阴，下二阳，阳欲上进，是以阳临阴也，故《彖》辞曰，下悦而依附乎上，上顺而反降乎下。附乎上，自下附上，降乎下，是上莅下，总其象谓临莅也。自有临辞，遂以临为卦名。</p>
<p>临：元亨利贞，至于八月有凶。</p>
<p></p>
<p></p>
<p>▲　金文临</p>
<p>《临》，《兑》下《坤》上，《兑》，悦也，《坤》，顺也。《坤》曰“元亨”，以顺来也，《临》得《坤》之顺，故亦曰“元亨”，《兑》曰“利贞”，以悦致也，《临》得《兑》之悦，故亦曰“利贞”。“元亨利贞”，四德也，首备于《乾》，《乾》，天也，临民者，宜法乎天，故临亦备此四德。“八月”之说，诸儒纷议，然《易》之道，不外阴阳消长。以辟卦言之，《临》为二月之卦，二月当春仲，阳方长也，八月当秋仲，阳渐消也，阳消阴长，凶道也，故曰“至于八月有凶”。曰“至”者，未至而预防其至之谓也；曰“有”者，未有而预虑其有之谓也。若已至焉，若已有焉，凶既临身，虽欲避之，则已晚矣。圣人以《易》垂诫，期临民者先时杜维，亦即“履霜”“坚冰”之意也。万事能有吉而无凶，斯天下可常治矣。</p>
<p>《象传》曰：临：刚浸而长，说而顺，刚中而应，大亨以正，天之道也。至于八月，有凶，消不久也。</p>
<p>“刚”指《兑》下二画，谓初爻、二爻。“浸”，渐也，二阳渐长于下而上进也。内《兑》外《坤》，内悦而外顺也。“刚中”者，谓二爻刚得其中。“应”者谓五爻，得柔之中，以应刚中，是刚柔相应也。“大”即元，“以”即利。凡《彖传》以字，即释利字。卦德备“元亨利贞”者，《乾》《坤》《屯》《随》《临》《无妄》《革》，凡七卦，诸卦四德皆从《乾》六阳来，乾为天，故曰“天之道也”。“浸而长，悦而顺”，是道之得其亨；“刚中而应”，是道之得其正，所谓尽人以合天也。“八月，有凶，消不久也”，盖临当二月，“刚浸而长”，至八月柔浸而长，刚浸而消矣。“不久”者，言方消也，即浸之意。刚而浸长，君子应天而行，乃得“大亨以正”：刚而浸消，君子所当前时而戒，斯能免凶矣。阳长阴消，以天道言，则谓寒暑之往来；以治道言，则谓君子小人之进退。圣人特于《临》卦，反复垂诫，意深哉！</p>
<p>以此卦拟人事，或《临》高而望，或临渊而羡，或临事而惧，或临财，或临难，皆为临也。人事之害，不失于刚，即失于柔，刚之长，能济以柔，柔之长，能济以刚，斯和悦巽顺。刚柔两得，则必万事亨通，百为公正，是人事之至善者也。阴阳消长，天道之循环，固非人力所能挽，而人事之吉凶伏焉矣。浅言之，未寒而不谋其衣，既寒则谋之不及，必致冻矣；未饥而不谋其食，既饥而谋已迟，必致馁矣。推之恶未著时，而不自检摄，则恶必浸增，至恶大而不可复改；邪未盛时，而不自防闲，则邪必浸炽，至邪极而不可复治，皆凶道也。任其欲而纵之，放僻邪侈，盗跖之所以终盗跖；复其性而明之，戒慎恐惧，伯夷之所以终为伯夷。天道之阴阳寒暑，在转移之间，人事之善恶邪正，亦一转移间耳。临卦六爻，惟五爻刚柔得中，称曰“知临”，智则明，能察几，自有先时之吉，斯无后时之凶。人事之所以趋吉避凶，道不外是焉。</p>
<p>以此卦拟国家，六五之君，临御天下，以悦得众，以顺承天，握《乾》而闻《坤》，举直而黜枉，临之以庄，莫不大亨而得正矣。欲以一人临天下，其势难，以天下临天下，其势易，故人君不贵独临，必贵得人以共理，昔舜有五臣，武有十臣，皆是也。此卦六五之君，委任九二，刚柔相济，内悦外顺，察天时之变，度人事之宜，居正以“体元”，“嘉会”以敦“亨”，利用以裕民，“贞固”以“干事”，道足以教育天下英才，德足以容保子孙黎民。以此而临一国，而一国治，以此而临天下，而天下平。而君子不敢自为已治已平也，谓治难而乱易，必于未乱防其乱，谓泰极即否来，必于未否虑其否，此古人感羽翘而绸缪牖户，闻牛喘而调燮阴阳者，盖皆有深虑焉。《临》卦六爻，无一言凶，亦以其能思患预防耳。六爻中五居尊位，可谓聪明睿智，足以有临之圣君；二爻可谓咸有一德之大臣；初爻则行之以正；四爻则至近当位；上爻则敦厚终吉；虽三爻不中，幸其知忧而无咎。一人当阳，群贤荟萃，宜其君明臣良，得以长安而久治也，岂不休哉？</p>
<p>太阳历者，因方今外国交际频繁，沿而用之，至其数月，似于月之盈虚失准。然欧美各邦，古亦用太阴历，故今犹以十二分太阳历之一年，同以月称，是以占断上，数月必据大阴历。《易》以冬至为一月之初，故至一年终始，与太阳历无有大差，故不复附月之解释。</p>
<p>通观此卦，明主在上，为天下大悦之时也。地势卑而下顺，泽水浸而上悦，水土本相亲近，犹人主平易而近民，民皆欢乐而附上也，临之所以为临也。初九、九二，同为“咸临”，泽水自山而下也。初九泽犹未盈，故曰“行”；九二泽水已满，故“无不利”；六三水既及岸，故为“甘”；六四地与水接，故曰“至”；六五地泽正应，有智者乐水之象，故曰“智临”；上六，地愈厚，泽愈深，故曰“敦临”。“咸”者临之速也；“甘”者临之贼也；“至”者临之诚也；“智”者，临之明也；“敦”者，临之久也。“咸临”见其德之能感；“甘临”见其性之过柔；．“至临”见其位之得当；“智临”见其道之克明；“敦临”见其志之笃厚。盖六五之君，不以独临，而能任人，故以“智临”称之。用其“咸”，用其“至”，用其“敦”，而君子之道长；去一“甘”，而小人之道消。阳悦而长，阴顺而消，于是天时正，人事和，上下同德，熙熙皞皞，而天下治矣。是诚临民之极则也。</p>
<p>《大象》曰：泽上有地，《临》。君子以教思无穷，容保民无疆。</p>
<p>上卦之地高，下卦之泽卑，以上临下，故曰《临》。夫临下之道，不外教养二者。《兑》取夫悦，教而能悦，以集其思也；《坤》取夫顺，养而能顺，足以容其众也。教而有思，如泽之浸得其润；容而又保，如地之厚而能载。“无穷”者，泽之长也；“无疆”者，地之广也。又《兑》为口，是以能教；《坤》为腹，是以能容。君子取象泽地，以临万民，教之道在育英才，保之诚如抚赤子，泽普群生，量包一世，斯临治矣。</p>
<p>【占】　问时运：目下作事，恰如一潭活水，流行自在，好运正长。</p>
<p>○　问商业：泽为货物，地为贩运之地也，得此占，其获利厚而尤远，大吉。</p>
<p>○　问家宅：此宅必近水泽之乡，家业正旺，财丁两盛，大吉。</p>
<p>○　问战征：其阵宜临水处，不特一时得胜，且有万民归服之象。</p>
<p>○　问疾病：其命可保，其病必延久，一时难愈。</p>
<p>○　问讼事：恐久久不了。</p>
<p>○　问婚嫁：两姓和合，五世其昌，大吉。</p>
<p>○　问六甲：生女。</p>
<p>○　问行人：一时未归。</p>
<p>○　问失物：在川岸处觅之，保可得也。</p>
<h3>初九：咸临，贞吉。</h3>
<p>《象传》曰：咸临贞吉，志行正也。</p>
<p>山泽通气之卦，名之曰咸；此卦泽上有地，阴阳之气相感，故初、二两爻，皆曰“咸临”。初居卦之始，其阳犹微，与四相应。四以柔而当位，初以刚而得志，行各得其正，乃能应而进于五，相与得行其道，以佐大君“智临”之治也，故曰“贞吉”。《象传》曰“志行正也”，盖初爻位居其正，是以志之所行，莫不正也。</p>
<p>【占】　问时运：目下新运初交，能守其正，行无不利。</p>
<p>○　问商业：时当新货初出，市价平正，尽可贩行，无不如志。吉。</p>
<p>○　问家宅：必是忠厚中正之家，现下适有吉事临门。大利。</p>
<p>○　问战征：初次临阵，宜从大路进军。吉。</p>
<p>○　问疾病：病是初起，正气充足，可保即愈。</p>
<p>○　问婚嫁：门户相当，品行端正，佳偶也。</p>
<p>○　问讼事：一经临审，即可了结。</p>
<p>○　问六甲：生男，临盆有喜。</p>
<p>【例】　友人某来，请占气运，筮得《临》之《师》。</p>
<p>断曰：此卦地下有泽，泽者为水所停蓄之处。泽得地而流，地取泽而润，彼此相临，故其卦曰《临》。今足下占得《临》初爻，初与四相应，四近尊位，有贵显之象；但四爻贵显，阴柔而居阴位，势力尚有所缺。足下为初爻，阳而居阳，虽有才智，以无其位，未得行其志。在爻辞曰“咸临”，“咸”感也，两情定相感孚。今为初爻，是初次相见，意气虽投，尚未可望其速行，必俟二爻“咸临”，则无不利矣。必也其在明年也。</p>
<p>于是某敬服而去。</p>
<h3>九二：咸临，吉，无不利。</h3>
<p>《象传》曰：成临，吉无不利，未顺命也。</p>
<p>此爻成卦之主，以刚中之才，与六五柔中之君，阴阳相应，虽在大臣之位，任官之日犹浅，不保无众阴嫉之也。故直临则必有咎，宜待在上之君长，感我才德，而后临之，然后可得吉也。此爻曰“吉”，曰“无不利”，于六爻中特见赞美，盖初爻以正感，二爻以中感也。《象传》曰“未顺命也”，谓此爻在下体而不当位，故小人未尽从其命也。</p>
<p>【占】　问时运：目下正佳，又得贵人照应，大吉。</p>
<p>○　问商业：初次既获吉，二次更利。</p>
<p>○　问家宅：有福星照临之象，前后皆吉。</p>
<p>○　问战征：再接再励，所向皆吉，但防偏裨中，有不从令者，以致败事。</p>
<p>○　问婚嫁：咸利，惟属羊者最佳。</p>
<p>○　问讼事：却不致败，但一时未得顺从。</p>
<p>○　问六甲：生男，但未产也。</p>
<p>○　问行人：在外者归期未定。</p>
<p>【例】　友人来，请占某贵显气运，筮得《临》之《复》。</p>
<p>断曰：此卦下之二阳长进，上之四阴衰微，阳者君子，而阴者小人也。君子在位，则国家安宁，万民得福，是临民之善者也。今占得此爻，以九二为贵显，与六五之君位，阴阳相应，谓之“咸临，吉，无不利”，可知某贵显本年之气运大吉。</p>
<p>【例】　明治二十七年，友人金原明善氏来访，曰：余生长之乡在远州滨松附近，以培植山林为业，近在东京经营银行，家乡旧事，未能兼顾。孙女现已及笄，欲得一配偶，使之相续家督，并可奉事老母，与余妻共归故乡。请占其吉凶如何？筮得《临》之《复》。</p>
<p>断曰：《临》卦下《兑》上《坤》，《坤》为老母，《兑》为小女，又《兑》为悦，《坤》为顺，是老母爱悦少女，少女顺从老母也。今占得二爻，其辞曰“咸临，吉”，二爻与五爻相应，二爻阳居柔位，五爻阴居阳位，恰合赘婿之象。爻辞曰“吉，无不利”，可使速完婚姻，若愆时期，三四两爻，皆不利。明后两年，未可成婚，必以本年为吉。金原氏谢而去。</p>
<h3>六三：甘临，无攸利。既忧之，无咎。</h3>
<p>《象传》曰：甘临，位不当也。既忧之，咎不长也。</p>
<p>“甘”者，五味之中，为人之所最嗜，为怡乐之义。“甘临”者，谓不能临人以德，而以甘言谄之，必无诚心实意也。三爻近二爻，见二爻未从其命，遂欲巧言求进。究之，言虽甘，而位不当，何利之有？既知其非而“忧之”，反邪归正，去恶从善，则以今日之是，亦足补前日之非，则可以免咎，谓之“既忧之，无咎”也。《象传》曰“位不当也”，以阴居阳，是位之不得其正也；“咎不长也”，幸以其忧之速，故其咎未至于长也。</p>
<p>【占】　问时运：运既不佳，行亦不正，幸能知悔，后运可望。</p>
<p>○　问商业：店基不得其位，惟贩运糖业则佳。</p>
<p>○　问家宅：屋运不佳，宜迁徙为吉。</p>
<p>○　问战征：屯营地位不当，迁营则吉。</p>
<p>○　问疾病：药不对症，宜进苦辛之剂，无咎。</p>
<p>○　问婚姻：不合。</p>
<p>○　问行人：外不得利，近时可归。</p>
<p>○　问失物：可得。</p>
<p>○　问六甲：生女，恐难长养。</p>
<p>【例】　明治五年，友人某来，请占某商人气运，筮得《临》之《泰》。</p>
<p>断曰：此卦地上有泽，地《坤》卦，《坤》以生育万物，为母，泽《兑》卦，《兑》以三索得女，为少女，有母女相临之义。《临》三爻曰“甘临”，以阴居阳，位不中正，恰如少女恃宠，以甘言取悦于母，冀专家政。今某商人，占得此爻，知某商人必夙性阴险，“专以机巧取利，一旦得志，便自盈满，如妇人小子之为，何利之有？若能迁改，尚可免咎。</p>
<p>友人曰：甚感《易》理之妙。某商人曾以一步金十钱价格，买横滨吉田新田之沼地若干，后因某豪商为抵当某省寄托金，以一步一元价格买之，以为抵当。故某商人一时占万余元巨利，从此遂生骄慢，轻视众人，其状恰类狂病者。余将对友人详说《易》占之妙，使之转告某商也。</p>
<h3>六四：至临，无咎。</h3>
<p>《象传》曰：至临无咎，位当也。</p>
<p>此爻位近至尊，才志俱弱，以柔顺之资，居台鼎之贵，能略分忘势，下应初九之刚正，尊贤尚德，情意恳至，故曰“至临”。盖大臣有休休好善之诚，无矜矜自足之意，以至诚之心，感应初九，初九之贤，亦感而悦服，共谋国事，是以无咎，临政之吉，莫大于此，《象传》曰“位当也”，谓得柔正之德也。</p>
<p>【占】　问时运：好运已至，无不得当，有吉元凶。</p>
<p>○　问商业：目下贩运，正当其时，无往不利。</p>
<p>○　问家宅：宅位得当，家业兴隆，无咎。</p>
<p>○　问战征：其时已至，正可临敌获胜。</p>
<p>○　问疾病：虽至危笃，尚可无咎。</p>
<p>○　问婚姻：彼此欢洽，门户亦当。</p>
<p>○　问行人：即至。</p>
<p>○　问失物：即得。</p>
<p>【例】　友人某氏来，请占某贵显气运，筮得《临》之《归妹》。</p>
<p>断曰：此卦内卦《兑》为口，外卦《坤》为众，为俯听舆论，酌量民情，出而临事之谓，故名曰《临》。四爻具柔正之德，下应初九之刚正，忘势略分，厚意礼贤，可谓诚之至也，谓之“至临，无咎”。某贵显能体此意，可得无咎。</p>
<h3>六五：知临，大君之宜，吉。</h3>
<p>［84］</p>
<p>《象传》曰：大君之宜，行中之谓也。</p>
<p>“知”者，智也，“智临”者，知人善任之谓也。夫以一人之身，临天下之广，自任其智，适足以为不智，惟能取天下之善，任天下之事，如此则“知周万物，道济天下”，是恭己无为之郅治也。此爻具柔中之德，居至尊之位，下应九二，知其贤而任之，所谓“聪明睿知，足以有临”，此爻得之矣，故曰“大君之宜”。舜之称大智，合天下之智以为己智，曰“舜好问而察迩言”，亦此意也。《象传》曰“行中之谓也”，谓五有柔中之德，倚任刚中之贤，以成“智临”之功，中道而行，是即不偏之谓也。</p>
<p>【占】　问时运：目下运得其时，又得好人相助，事事宜成，吉。</p>
<p>○　问商业：知往知来，通晓商情，自然获利。吉。</p>
<p>○　问家宅：有五福临门之兆。吉。</p>
<p>○　问战征：能得军心，斯知己知彼，战无不胜也。</p>
<p>○　问疾病：当得良医，详知病由，治之自然得愈。</p>
<p>○　问婚姻：宜家宜室。大吉。</p>
<p>○　问失物：有人拾得，久后自知。</p>
<p>○　问六甲：生男，主贵。</p>
<p>○　问行人：尚在半途，后日可归。</p>
<p>【例】　明治二十二年，占某贵显气运，筮得《临》之《节》。</p>
<p>断曰：此爻居五，为大君之位，爻曰“智临”有大君之象，非人臣所宜。今为某贵显占得此爻，五与二相应，五君，二臣也，当以二爻为某贵显。“智临”者大君，受大君所知者，某贵显也。受大君之知以临政，凡有善政，皆宜归君，故曰“智临，大君之宜，吉”。然位高任重，众忌所归，往往宜于君，转不宜臣，亦阴阳消长之机也。《临》六爻无凶象，特于《象》曰“至于八月，有凶”，圣人就此吉卦，突示凶灾，盖以长之初，消即伏之，福之来，祸即继之，谓吉在今日，凶宜预防于将来也。</p>
<p>《易》机甚微，未易测度。后十月某贵显淬遭凶暴所伤，不在八月《观》之数，延至十月《遁》之数。虽筮者有不能确知其数者，然吉凶之理，要不出消长循环中也。后进之士，须注意焉。</p>
<p>【例】　明治三十年五月十二日，访横山孙一郎氏于东京山下町雨宫敬二郎、小野金六两氏，亦在其座，谓余田：吾辈昨年以来，欲使英国左美以儿商会，买我国公债，极力斡旋，然价值不适，苦虑久之，请占此买卖约券成否？筮得《临》之《节》。</p>
<p>断曰：《临》者，彼此互相临之谓也。盖此卦以《兑》少女，与《坤》老母，有相顺相悦之象，公债买卖，意亦如此。我得战胜偿金，欲《益》扩张军备，示威信于各国，坚固国家之基础，因卖公债，俾补不足，彼商会亦将卖与本国低利之商人，得其赢余。两下互相谋利，犹老母与少女，亲悦而成事也。今占得此爻，知即可遂望，事在必成，勿复多虑。</p>
<p>翌日果有四干万元公债买卖约成之报。</p>
<h3>上六：敦临，吉，无咎。</h3>
<p>［85］</p>
<p>《象传》曰：敦临之吉，志在内也。</p>
<p>“敦”者，笃也，厚也。此卦六五既应九二，上六又从而附益之，谓之“敦临”，犹复六四既应初九，六五亦从而附益之，谓之“敦复”，其义一也。此爻为《坤》之极，居《临》之终，阴柔在上，与二虽非正应，而志在从阳，屈尊从卑，降高就下，礼意敦笃，是临道之善持其终者也，故曰“敦临，吉，无咎”。凡卦于上爻为极，过极每多危象，此爻曰“敦临”，有“安土敦仁”之义，无过极之虑也，是以吉而无咎。《象传》曰“志在内也”，内者，指内卦二阳，虽与内卦无应，上六之志，惟在于内，故曰“志在内也”。可与《泰》初九之《象传》“志在外也”对看。</p>
<p>【占】　问时运：目下好运已终，惟其存心忠厚，故得无咎。</p>
<p>○　问商业：贩卖内地，吉。</p>
<p>○　问家宅：世代忠厚，内外肃穆，吉。’</p>
<p>○　问战征：宜增兵益饷，以保护内地为要。</p>
<p>○　问疾病：培养元气，勿药有喜。</p>
<p>○　问六甲：生女。</p>
<p>○　问失物：即在家内，未尝失也。</p>
<p>○　问行人：即日可归。</p>
<p>【例】　友人某氏来请占谋事，筮得《临》之《损》。</p>
<p>断曰：此爻《临》之极，功业已完，别无他图。曰“敦临”者，亦于临道之中，复加敦厚而已，能敦厚以临，故得“吉，无咎”。今占得此爻，足下亦宜知此意，凡事宜加敦厚，则何谋不遂？何事不成？足下思虑之笃，可于《易》象见之。</p>
<p>某氏曰：《诗》云，“他人有心，予忖度之”，洵先生之谓也。深谢而去。</p>
</body>
</html>
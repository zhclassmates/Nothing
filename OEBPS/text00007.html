<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="zh-CN" lang="zh-CN">
<head><meta name="generator" content="HTML Tidy, see www.w3.org" />
<meta http-equiv="Content-Type" content="application/xhtml+xml; charset=utf-8" />
<title>高岛易断　占断破解</title>
<link href="flow0001.css" rel="stylesheet" type="text/css" />
</head>
<body>
<p class="title1">中村敬宇跋</p>
<p class="normaltext">余闻高岛君之名久矣！今兹庚辰五月，君忽访鄙庐，一见而知其为雄伟非常之士；听其谈《易》理及生平行事，不自觉膝之前席也。尝有罪入狱，偶得《周易》一册，喜曰：“此天赐也！”昼读夜思，烂熟贯通。七年而出狱，君如身生羽翼，奋曰：“吾出万死而得一生矣！自今吾惟当勇于行善而已。”乃开市廛于横滨。勤于作事，能乘机会，性又忍耐，四年间获金巨万，然其所入，尽用诸义举，不以丝毫自为退守计。苟利于人，则进而当其劳苦，每见善事，则必著之先鞭。始造铁路，自横滨至神奈川，以纳于官；尝有洋商，谋将设街灯于横滨，君先机而造之，终不使赢利归于彼。</p>
<p class="normaltext">常留心观天下之变，预卜其将来，故当其处事孔棘，他人惴惴，束手无措，而君智谋横发，游刃有余。当事之难决，则筮之，其解说奇中，揆诸人事，大小皆验，此书可见其梗概也。</p>
<p class="normaltext">抑君之勇于为善，而臻此福运，岂无其因哉！令尊药师寺嘉兵卫，常陆新治郡人，好行善，德谊济众。天保年间，东奥大饥，令尊告闲叟锅岛公，请救之，其纲纪诚实，遂运输前米于盛罔，六十万生灵，赖以全活，盖其德格天人矣。</p>
<p class="normaltext">呜呼！天欲授福报于君，先以牢狱为之学校，畀患苦，成其材器，使生行善之勇气。自今以往，其所为灼灼在人耳目者既不胜书，自今而后，其进而行善，岂有所底极哉！</p>
<p class="normaltext">君瞩余跋其卷尾，余因述见闻于后，以飨读是书者。</p>
<p class="normaltext"><br/>
</p>
<p class="normaltext1">敬宇　中村正直　撰</p>
</body>
</html>

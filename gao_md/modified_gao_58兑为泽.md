<html>
<head>
<title>Document</title>
</head>
<body>
<h2 id="zhou400">高岛易断 58　兑为泽</h2>
<p>卦体一阴出于二阳之上，二阳在下，上承一阴，象如泽之蓄水。泽以润生万物，犹《兑》以悦服万民，其义相同，此卦所以取象于兑为泽也。</p>
<p>兑</p>
<p>［77］</p>
<p></p>
<p>：亨，利贞。</p>
<p></p>
<p></p>
<p>▲　甲骨文兑</p>
<p>《兑》本《乾》体，《坤》三动来入《乾》，成《兑》，《兑》之“亨，利贞”，即《乾》之德也。《乾》之四德配四时，《兑》主秋，在夏冬之间，得兼三德，独不及元，故曰“兑亨，利贞”。</p>
<p>《彖传》曰：兑，说也。刚中而柔外，说以利贞，是以顺乎天而应乎人。说以先民，民忘其劳，说以犯难，民忘其死，说之大，民劝矣哉！</p>
<p>《序卦传》曰：“巽者，入也。入而后能悦之，故受之以兑。兑者，悦也。”卦体以二五为中，以三上为外，以九为刚，以六为柔。《兑》二五皆九，故曰“刚中”，三上皆六，故曰“柔外”，合之谓：刚中而柔外”。“利贞”者，刚中之德，诚于中也；“悦”者，柔顺之象，形于外也，故曰“悦以利贞”。卦以《坤》交《乾》，乾为天，亦为人，刚者天德，悦者人心，故曰“顺乎天而应乎人”。孔子论政，曰先之劳之，谓为政者当先以悦豫抚民，而后使民任劳，而民不辞其苦，使民犯难，而民不顾其身，是可逸可劳，可生可死，民皆相悦于无言，而莫知其故，悦之道于是为大。“劝矣哉”，谓民之已悦者固悦，即未悦者亦将闻风而悦服矣，为能使民之咸相劝勉也。</p>
<p>以此卦拟人事，《说卦传》曰，“兑，正秋也，万物之所悦也”，故曰“悦言乎兑”。盖时至秋而成熟，而人得其食用，喜其丰盈，斯百事亨通，人心自然欢悦矣，故《传》曰“兑，悦也”。《兑》为口舌，是笑言之出于口也；《兑》为辅类，是欢容之见于面也。《兑》属柔，是谓“柔外”，世之好饰外貌者，往往以容悦为工，其品愈卑，其心愈伪，胁肩谄笑，无所不为，只各求悦，而不知悦在“利贞”也，只知媚人，而不知悦在顺天也。何也？以其无刚中之德也。《兑》之刚中在二五，故能“刚中而柔外”，“刚中”即“利贞”也。二五之爻，皆曰“孚”，“孚”者，孚于刚中耳。得其孚则事事皆亨，即人人皆悦，无劳可也，有劳而人亦不辞；无难可也，有难而人亦不惧。道在有以先之也，惟其先之，乃即所以劝之；有其劝之，乃即所以悦之。劝因悦，不劝亦悦，而人皆欣欣然有喜色矣，是人事之至顺也，亦顺天而已矣。</p>
<p>以此卦拟国家，《兑》《大象》为“丽泽”，“丽”，犹连也，是上下皆泽。上以泽敷下，下以泽感上，感斯悦矣。然一以柔顺抚民，有恩无威，民必悦而不惧，一以刚严御民，有威无恩，民必畏而不悦，是未足为利，亦未足为贞也，悦亦安可恃乎？兑之所以能悦者，在二五之刚得其中耳。二五之刚，主于中，三上之柔，施于外，谓之“刚中而柔外”。悦以柔，悦以刚，实悦以“利贞”也。上《兑》之悦，象取顺天，下《兑》之悦，象取应人，天德好刚，人心喜柔，顺天而天弗违，应人而人咸格，是所谓“顺乎天而应乎人”也。如是而悦以先民，民有任劳而不觉；悦以犯难，民有视死而如归。所谓以佚道使民，虽劳不怨，以生道杀民，虽死不怨杀者是也。是以未当求民之悦，而民自中心而诚悦。忘劳忘死，悦之至也，故悦道之大，在使其民自劝。《传》不曰“劝民”，而曰“民劝”，是不期其劝而自劝，其欢欣鼓舞之情，可从两忘字中，想象得之矣。上古之世，君臣之间，欢然莫逆，理之所是，则相与顺从，不以为悦，理之所非，则更相献替，不以为睽，如盐梅之相和，如水火之相济，此悦而正者也，即悦之大者也。六爻言《兑》，各分刚柔：四刚皆君子，二柔皆小人，“和兑”“孚兑”得其吉矣；“有喜”“有厉”，当其位矣。三“来兑”，来必多凶；六“引兑”，引亦未光。国家当此，宜抑柔进刚，斯悦得其道焉。</p>
<p>通观此卦，此卦次《巽》，《巽》者二阳在上，一阴入下，故阳顺而下来；《兑》者二阳在下，一阴出上，故阳悦而上往，与《巽》相反。于方位，《兑》者，西也，利美而和，其气为金，从革而新，其决断快利，其音响铿锵，故其德为悦。于四时，《巽》木，春也，《离》火，夏也，《兑》金，秋也，天以三时生物，木气发生，金气收敛，《巽》《兑》相反，而适以相成，中皆互《离》，三时相因，生克自然之运也。大抵兑悦之情，在和顺，而兑悦之气，主肃杀，和顺者柔也，肃杀者刚也。故以柔为悦，其弊必流于谄谀，以刚为悦，其德乃在于“利贞”。卦内初、二、四、五皆刚爻，得其正也；三上皆柔爻，失其正矣。初之“和兑”，得《彖》之“利”；二之“孚兑”，得《彖》之“贞”；四之“喜”，喜即在于利也；五之“厉”，厉即取其贞也；至三之“来兑”，悦以要结以来，故有凶；上之“引兑”，牵连而引，故“未光”。是《传》特著其德，曰刚中柔外，示其用，曰“顺天应人”，极其效，曰“民忘其劳”，“民忘其死”，而所以致其悦者，其道在先，其功在劝，其义则愈推而愈大。</p>
<p>《大象》曰：丽泽，兑，君子以朋友讲习。</p>
<p>“丽”者，连也，“丽泽”，谓两泽相丽，是互相滋益也。朋友者，以互相讲习为益，故象朋友；《兑》为口，故象讲习。《论语》首章，以“学而时习’为悦，以有朋远来为乐，是悦乐之要，莫大于“朋友讲习”，此君子所以取其象于《兑》也。四爻曰“商兑”，商者，相与讲论之义，其象亦取之丽泽。</p>
<p>【占】　问时运：运途平平，能得众心，自然获吉，惟逢三六之年，不利。</p>
<p>○　问营商：得人扶助，可以获利。</p>
<p>○　问功名：赖朋友之力可成。</p>
<p>○　问战征：屯兵陂泽之地，宜于两后营相约进攻，可以获胜。</p>
<p>○　问婚姻：必是朋友旧好。</p>
<p>○　问家宅：宅临泽水，宜与朋友同居。</p>
<p>○　问疾病：宜延相熟医师并诊，方可全愈。</p>
<p>○　问讼事：宜请朋友公评，不必涉讼。</p>
<p>○　问六甲：生女。</p>
<h3 id="zhou401">高岛易断 初九：和兑，吉。</h3>
<p>《象传》曰：和兑之吉，行未疑也。</p>
<p>初居卦首，体得《乾》刚，“和兑”者，即和悦也。《乾》曰利物和义，是和即《彖》之所谓利也。人当初交，便觉和衷相济，以斯而悦，悦得其正矣，故吉。《传》曰“行未疑也”，谓人私曲疑虑，每生于转念，当其初，一片天心，固未尝间以人欲也。“和兑”在初，顺天而行，疑于何有？故不曰无疑，而曰“未疑”。</p>
<p>【占】　问时运：运当初爻，以和为贵，万事获吉。</p>
<p>○　问战征：师克在和，民兵咸悦，有不战来归之象。</p>
<p>○　问营商：《兑》为正秋，万实告成，天地自然之美利也。营商得此，吉无不利。</p>
<p>○　问功名：得祥和之气，吉。</p>
<p>○　问婚姻：有家室和平之乐。</p>
<p>○　问家宅：一门和气，吉。</p>
<p>○　问行人：行当即归，无疑。</p>
<p>○　问讼事：即可和解。</p>
<p>○　问六甲：生女。</p>
<p>【例】　友人某来，请占谋事成否？筮得《兑》之《困》。</p>
<p>断曰：此卦一阴在二阳之上，以柔之卑，居刚之上。初爻得阳刚，刚以严，柔以和，以刚制柔，所谓和而不流者也。今足下占谋事得此爻，爻属于初，知其事尚在初起。“和”者，为彼此同心，和衷共济。初与四应，四曰“商兑”，“商”谓商量也，正合谋事之意。初爻《传》曰“行未疑”；谓其事必成无疑也；四爻《传》曰“有庆”，谓其事成后，又有庆福也。足下安心从事可也。</p>
<h3 id="zhou402">高岛易断 九二：孚兑，吉，悔亡。</h3>
<p>《象传》曰：孚兑之吉，信志也。</p>
<p>二居下卦之中，以阳居阴，即《彖》所谓“刚中”也。二与五应，“孚兑”者，二孚于五，五亦孚于二，两相孚，即两相悦。二为臣，五为君，是君臣一心，相孚而相悦也，故吉。夫上下之心不相孚，则上下必不相悦，是以有悔，既得其孚，悔自亡矣。《象传》以“信志”释之，谓孚即信也，以其志之可信，故得吉也。</p>
<p>【占】　问时运：运得中正，众心交孚，是以有吉，无悔。</p>
<p>○　问战征：上下一心，令出惟行，有匹夫不可夺之志，战无不克，吉。</p>
<p>○　问营商：贸易虽在逐利，要必以信为本，有信则彼此无欺，而商业乃可通行矣。</p>
<p>○　问婚姻：二五相孚，是阴阳相偶也，吉。</p>
<p>○　问家宅：“有孚挛如，富以其邻”，谓能与邻家，并力致富也。</p>
<p>○　问功名：《中孚》二爻曰，“我有好爵，吾与尔靡之”，有父子同升之吉。</p>
<p>○　问疾病：是因疑致疾，今既得相孚，灾悔自亡。</p>
<p>○　问六甲：生女。</p>
<p>【例】　友人某来，请占气运，筮得《兑》之《随》。</p>
<p>断曰：九二爻得刚中，刚中而孚，孚非阿好；既得相孚，无不相悦，是以吉而悔亡也。人生气运，亦贵得其刚中耳，刚则任事有肝胆，中则任事无私曲，志气刚强，运途中正，自然事事获吉。今足下占得此爻，知足下目下气运旺相。论《兑》为金运，以金水两运为佳；《兑》为秋，岁时以属秋令为佳。《大象》取“朋友讲习”，足下当择朋友，远小人，近君子，自得相扶为益，悔去而吉来也。</p>
<p>【例】　明治二十八年，占我国与美国交际，筮得《兑》之《随》。</p>
<p>断曰：孚者，信也，《中孚》《彖传》曰“悦而巽，孚乃化邦”，是知邦交之道，最宜信义相孚，使两无诈虞，化干戈为玉帛，实两邦之幸福也。今占我国与美国交际，得此爻辞，可知我国与美，两国交际，此后最为亲密，谓之“孚兑，吉，悔亡”。</p>
<h3 id="zhou403">高岛易断 六三：来兑，凶。</h3>
<p>《象传》曰：来兑之凶，位不当也。</p>
<p>三为《兑》主，即《彖》所谓“柔外”也。以柔招悦，故谓之“来”。初曰“和”，二曰“孚”，是不期悦而自悦，有相悦于无言耳。若专以阴柔悦人，亦以阴柔而致人悦，则所以来悦者，皆不以其道，则上下相蒙，适以长诈伪之风也，故“凶”。《传》以“不当位”释之，谓一阴居二阳之上，其位不当，欲以柔道致悦，其悦也，皆由强致而来，是失刚中之德矣。</p>
<p>【占】　问时运：人品卑鄙，专以谄笑求悦，未免为人所贱矣。</p>
<p>○　问营商：通商之来，固宜和悦相招，然悦不以道，尔诈我虞，是失商道之正也。</p>
<p>○　问功名：奔竞而来，虽荣必败。</p>
<p>○　问战征：要皆招徕乌合之众也，不能久持。</p>
<p>○　问婚姻：有始合终离之象。</p>
<p>○　问疾病：病有外祟，其象本凶，三至四隔一爻，早则一日，迟则一月，可望愈快。</p>
<p>○　问讼事：是外来之祸，凶。</p>
<p>○　问六甲：生女。</p>
<p>【例】　明治二十四年，有友某来，代占某氏气运，筮得《兑》之《夬》。</p>
<p>断曰：兑者，悦也，其悦宜就心中而出，不贵外袭而来。中出者，诚也，外来者，伪也。三曰“来兑”，是专以饰外为悦者也。今君代友占气运，得《兑》三爻，三以阴居阳，为《兑》之主，位本不当，其象专属阴柔，好以巧言悦人，知此友心地不正，颇有口密腹剑之象，未免凶矣。《大象》曰“朋友讲习”，君既谊属朋友，当随时劝诫，务令去伪存诚，乃得化凶为吉。</p>
<h3 id="zhou404">高岛易断 九四：商兑未宁，介疾有喜。</h3>
<p>《象传》曰：九四之喜，有庆也。</p>
<p>“介”，谓节操坚固之义，同《豫》之六二“介于石”之介；又两间曰介，四爻在三五之间，上承五之刚中，下比三之阴柔，是以一身介君子小人之间者也。“商”，商量也，《兑》为口，有商之象。四与初同体，初为事始，无所疑虑，故不待商；四则处上下之交，用刚用柔，皆须商榷，故曰“商兑”。商之而意难遽定，则中心游移，故曰“未宁”。因忧成病，故曰“介疾”。然未宁者终必宁，介然而疾，亦介然而喜矣。《兑》通《艮》，《艮》上《兑》下为《损》，《损》四曰“损其疾，使遄有喜”，其旨相同。《象传》以“有庆”释之，谓商而后宁，疾而有喜，则刚柔得中，天人相合，喜在一人，庆在天下矣。</p>
<p>【占】　问时运：运途未稳，逆则有忧，顺则有喜，万事宜斟酌行之。</p>
<p>○　问营商：“四多惧”，营商在外，必有忧惧不安之事，商量出之，方得有喜。</p>
<p>○　问功名：功名必从艰苦患难而来者，方得大就。</p>
<p>○　问婚姻：一时疑惧未成，必待媒妁再三说合，终得成合有喜。</p>
<p>○　问家宅：现下宅中不安，致多疾厄。《兑》为秋，必待秋时，得以平安有喜。</p>
<p>○　问疾病：病由心神不安所致，得逢喜事，胸怀宽悦自愈。</p>
<p>○　问六甲：生女。</p>
<p>【例】　某氏来，请占某缙神之气运，筮得《兑》之《节》。</p>
<p>断曰：兑者，悦也，“未宁”者，不悦也，兑而曰“商”，是介在悦不悦之中。“未宁”若有疾，得宁则有喜，赖此一商之功耳。四处内外之间，又当刚柔之交，孰轻孰重，皆须商酌，故曰“商兑未宁，介疾有喜”。今占气运，得《兑》四爻，知人生气运，亦无中立，从正则吉，从邪则凶，在人自取择耳。择而未安，譬若疾之在身，不能无忧，择之既定，自觉病去身安，喜从中来。四近君位，有贵人之象，能以商度事宜，上辅君德，下协民心，何庆如之？此功此德，正赖某缙绅也。</p>
<h3 id="zhou405">高岛易断 九五：孚于剥，有厉。</h3>
<p>《象传》曰：孚于剥，位正当也。</p>
<p>五处外卦之中，秉《乾》之刚，即《彖传》所谓“刚中”也，悦以“利贞”，五得其贞焉。《兑》为秋，《剥》九月之卦，当《兑》之未孚而至《剥》，是孚之极也。其不言《兑》者，至五《兑》悦既深，浑若相忘，故不见为《兑》，而只见为《剥》。《剥》者即劳与难之事也，劳之难之，事虽为民，而王者则视之若剥也；忘劳忘死，王者虽以为剥，而民实不知其为剥也，故曰“孚于剥”。至此而民已视危为安，王者犹以安为危，故曰“有厉”。事本无厉，有者在君之心，亦凛凛乎其有也。五居尊位，固当然也。《传》释以“位正当”，谓居此位者，皆当存此心也。</p>
<p>【占】　问时运：位得其正，运当其盛，盛极则剥，尤当预防，能时时防剥，斯时时得盛矣。</p>
<p>○　问战征：“孚于剥”者，谓当生死存亡之地，军兵一心，感激奋勇，而不以为剥，诚可谓众志成城，无往不克矣。</p>
<p>○　问营商：剥者，剥削也，虽有剥削，而深信无疑，必有大利。</p>
<p>○　问功名：能安命，虽剥必亨。</p>
<p>○　问疾病：有剥肤之疾，速治则愈。</p>
<p>○　问六甲：生女。</p>
<p>【例】　明治二十二年，友人某来，请占气运，筮得《兑》之《归妹》。</p>
<p>断曰：运当九五，阳刚中正，本届盛运，爻曰“孚于剥”，言其相悦无言，虽剥亦孚。安不忘危，有思患预防之象，亦有持盈保泰之道，《彖传》所谓“悦以利贞”，惟五当之。今君占气运，得《兑》五爻，知君目下气运得当，刚中柔外，众心咸孚，虽有剥削，亦得相悦以解，事事安和，得行其志。但在君心中，若以为剥，若以为厉，则剥无不复，厉无不安也。五与二正应，五虽不言吉，二之吉，即五之吉也。</p>
<h3 id="zhou406">高岛易断 上六：引兑。</h3>
<p>《象传》曰：上六引兑，未光也。</p>
<p>上六辰在巳，得《巽》气，《巽》为绳，有引之象；《兑》又旁通《艮》，《艮》为手，是以能引，故曰“引兑”。六与三同体，三失位，六引之使应己，是因其来而引之；来既不正，引亦不当，而悦更失其道矣。爻虽未判吉凶，要之后事之失，亦所难免，故《传》以“未光”释之。《乾》为光，六变《乾》为《坤》，故曰“未光”。凡《易》称“引”者，多在阴爻，《萃》六二曰“引吉”，自五引二，引而升也，引在于上，故吉；此爻曰“引兑”，以六引三，引其来也，引在于后，故“未光”。</p>
<p>【占】　问时运：上为卦之终，行运已极，必藉人引掖而能行，无吉无凶，平平而已。</p>
<p>○　问功名：虽得他人荐引，亦已晚矣。</p>
<p>○　问营商：得人引导，方可交易，上在卦外，是出洋经营也。“未光”者，未能大得利也。</p>
<p>○　问战征：《兑》属正西，“引兑”者，相引而入西也。是引兵向西，与三合队，但当上爻，时会已迟，恐未必能奏功也。</p>
<p>○　问疾病：内邪能引而外达，乃得望愈。</p>
<p>○　问家宅：宅地纯阴，与三合体，防有内外牵引之患。</p>
<p>○　问婚姻：爻象皆柔，恐是勾引而成，非夫妇之正礼也。</p>
<p>○　问六甲：生女。</p>
<p>【例】　明治二十二年，占某贵显气运，筮得《兑》之《履》。</p>
<p>断曰：上爻处外卦之极，无可复进，凡物极则变，有反而思退之象焉。今某贵显占得此爻，知贵显久居高位，意将引身退隐，以自娱乐，谓之“引兑”。是年冬，某贵显辞职归隐。</p>
</body>
</html>
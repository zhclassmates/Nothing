<html>
<head>
<title>Document</title>
</head>
<body>
<h2 id="zhou134">高岛易断 20　风地观</h2>
<p>按：“观</p>
<p>［86］</p>
<p></p>
<p>”字，从雚，从见。雚即鹳，似鸿而大。鹳有白黑二种，白鹳巢树。鹳又能察时审变，每天阴晴雨雪，大风大水，气候不常，向树上瞻望，随所见之上下，以为趋避。故土人亦皆视鹳之飞鸣止食，以占常变。见，视也，常见曰见，非常曰“观”，故合雚与见为观。此卦下《坤》上《巽》，巽为风，坤为地。风本无形可观，以其触于物者而观之，犹上之德化无形，以施于政者观之，下之性情无形，以发于事者观之，有相观而化之义也。是以名其卦曰《观》。《序卦》曰，“物大然后可观，故受之以观”，此观之所以次于临也。</p>
<p>观：盥而不荐</p>
<p>［87］</p>
<p></p>
<p>，有孚颙</p>
<p>［88］</p>
<p></p>
<p>若。</p>
<p></p>
<p></p>
<p>▲　甲骨文观</p>
<p>按：盥字，从臼，从皿，水在皿上，有两手掬水之象。卦本《巽》，《巽》为入，谓以两手入水而洁之也。巽为不果，故曰“不荐”。《坤》下《坎》上，谓比，初爻曰“有孚盈缶”，缶亦盛水之器。《乾》下《巽》上，谓《小畜》，五爻曰“有孚挛如”，挛，即两手，均得有孚之象。《巽》下《坤》上谓《升》，与《观》互变，《升》二爻曰“孚乃利用禴”，有用祭之义焉。“颙”，《说文》曰“大首也”，谓昂首而望之，有《观》之象。“若”，顺也，有诚心而奉顺之意。“不荐”“有孚”，即不动而敬，不言而信，谓观于盥之用洁，而众情已孚，有不待荐而始感者也。是观在心不在貌，孚以神不以迹。即此盥手之初，而精诚所注，天下皆见其心焉，故曰“观：盥而不荐，有孚颙若”。</p>
<p>《彖传》曰：大观在上，顺而巽，中正以观天下。《观》，盥而不荐，有孚颙若，下观而化也。观天之神道，而四时不忒，圣人以神道设教，而天下服矣。</p>
<p>此卦两刚四柔，两刚在上，四柔在下，刚为大，柔为小，故曰“大观在上”。《坤》顺《巽》入，是能顺而《巽》也。九五处卦之中，刚居阳位得中。“天下”指四柔，谓其居于上卦之下。五爻为君，四柔皆臣也，中正之德大而在上，足以为观于天下。为观之道，全在精洁诚敬，至中至正，无稍间断。四柔观感诚意，咸思进而自洁，有不期其化而自化者矣，故曰“下观而化”。观圣即可观天，圣道无殊天道，天道神妙，故曰“神道”。天有“神道”，而时运“不忒”；圣有神道，而中正无私。天之道，不言而四时行，百物生，圣之道，“不荐”而万民孚也。圣人合天之德，法天之行，神而明之，发为政教，俾天下沐渥圣化，沦肌泱髓，妙合无言，所谓不识不知，顺帝之则，犹如戴天而不知天之高者矣，其化道之神为何如乎！故曰“圣人以神道设教，而天下服矣”。</p>
<p>以全卦观之，阳大阴小，四阳之卦，有曰《大过》，与《大过》相反，四阴之卦，有曰《小过》。《大壮》卦，四阳在下，二阴在上，此卦四阴在下，二阳在上，与《大壮》反，独不曰小。《彖传》曰“大观在上”，以九五阳刚，中正得位，故不言小。此全卦取名之主义也。凡阴盛阳微，必致以柔逼刚，爻多不吉，此卦六爻独不言凶，亦以五居君位，中正之德，足以仪型天下，群柔皆仰而观之，故相观者不致相持，而柔无复逼刚矣。卦义专取为观于下，不取阴盛之象。卦以四爻为主，四爻以柔居阴位得其正，上比二刚，下接三柔，率三柔以进于五，仰观德化，是以四爻为一卦之主也。初爻始阴在下，位与五违，所观者浅，如童蒙然，故曰“童观”。二与五本相应，但二阴暗柔弱，不能进而观光，而仅得窥见其仿佛，是效女子之贞也，故曰“利女贞”。三爻比四，四为主观，三观四之动作，以为进退，故曰“观我生，进退”。四比近于五，观最真切，五为君，四近于君而相得，故为“宾”。君之德教，发而为国之光华。“利用”者，谓将进而效用也，故曰“观国之光，利用宾于王”。五爻居一卦之尊，天下之民情风俗，由我而化，所谓正己以正万民者，故曰“观我生”。《象》曰“观民也”，盖内而观我，即外而观‘民也。上九居观之终，刚健有德，虽夙为民所瞻观，因其高而无位，不欲出而观民，惟反而自观，谨身免咎而已，故曰“观其生”。《彖》称“圣人”，《象》称“先王”，皆指五爻君位而言也。《彖》曰“神道设教”，以上体乾德，示观于天下；《象》曰“省方”“设教”，以俯效巽风，省观夫民俗也。故卦名之《观》，自上观下，爻辞之观，自下观上，义虽不同，各有所取。所谓“设教”，所以一其观德，消其逸志，使之咸归于中正之域，一道德而同风俗者也，故曰“大观在上”。</p>
<p>（附言）</p>
<p>神字从示从申。示，《唐韵》：“音侍，垂示也”。《说文》曰：“天垂象，见吉凶，所以示也”。《玉篇》曰：“示，语也”，以事告人曰示，申，引伸也，盖神者，所以引伸其道以示人者也。《象传》曰，“圣人以神道设教”。是以垂示神道，以教天下也。古昔圣王之祭神，以至诚求神告而已，故上则神明假格，下则群黎服从。《观》卦之圣人，以此设教，其妙有不可思议，天下一观，而感应捷于影响，莫不服圣人之观也。</p>
<p>余尝慨我邦神教之衰，明治二十四年春，曾创兴阴阳寮之议一篇，附记以补“神道设教”之说：</p>
<p>恭惟我国，称曰神国，我国治道，称曰神道，其所由来久矣。盖神道，邦语曰“计惟神之道”。惟神者，即随神之谓也，故一作神随。观古先皇之建国，以神祭为政事，以神敕为国是，凡一切政事、苟涉疑虑，皆依神教决之，是所以称我国曰神国也。国君通称天子，天子者，为天之子，谓奉天明命，抚临万国，尊无二上，以天为父，故尊之曰天子。上自大臣，下至属官，皆佐天子以敷教者也。孟子引《书》曰：“天降下民，作之君，作之师，惟曰其助上帝，宠之四方”，是天子而能助上帝也。《书》曰：“乃文乃武，乃圣乃神’”是天子而即为神皇也。《观》之《象》辞曰：“圣人以神道设教，而天下服”，可知治道通于神道，惟神道乃可以补治道之不及。</p>
<p>古者国有大事，必藉卜以决疑，此神道之最彰者也。天人感通之理，其在斯乎？夫人虽贤明，不能前知未来之事，惟卜筮则能前知。昔在我国神代之时，垂鹿卜之法，以问神意，称曰卜问，今奈良春日畜鹿，即此遗意也。后与支那交通，传得龟卜、蓍卜之术，神人感通之道愈备，未来前知之法益明。“天地设位，圣人成能，人谋鬼谋，百姓与能”，于是朝廷置阴阳寮于中务省，设阴阳头、阴阳助、阴阳博士、阴阳士等吏员，以供其职，以修其业。令典所垂，自古有然；中世以来，皇政式微，寮废宫阙。然当国家大事，皇上亲祭伊势大庙及贤所，使府县知事代拜全国官国币社，告以事由，派遣吏员于外国，使之参拜贤所。奉神威以临异域，朝廷之崇敬神教，未尝或替，下民效之，凡值神诞祭礼，及春祈秋报，陈俎豆以飨神明，荐馨香以祈福佑，虽卜筮之法几废，而酬报之礼犹存也。我国地居东海，古号神洲，是以神道之昭垂愈著，民心之爱戴愈虔，凡忠君爱国之忧，罔不敬神之诚而焕发也。其功如斯，若能尽诚尽敬，开明布教，克复前徽，斯精灵感格，有求必孚，其灵效之显赫，当更有进者矣。</p>
<p>皇政维新，百废俱兴，惟于阴阳寮，未见复设，无他，维新事业，多创建于兵马倥偬之际，既又侵入欧美文物，汲汲模效西学，无暇复古。况西人蔑视神道，创论为无，故习西法者，多惑其说，信口妄谈，谤毁神祗。由是渎慢之风，行于家庭则侮父兄，行于府县则侮官吏，行于国中则侮君上，败人间之秩序，害社会之安宁，方今天下之通弊也。察其弊所由来，皆由神道息微，以致人心狂妄，不知畏敬，极其所至，其祸有不可胜言者矣，可不慨叹乎！方今圣明在上，独断万机，大臣各进谠言，以相辅佐，复开贵族院、众议院，问国民之舆论，以定国是，是所谓君从相、从士、从庶民，从之时也。然谋于野而不谋于天，询于民而不询于神，未始非圣代之缺典也。古者命相则卜之，出师则卜之，求贤则卜之，礼曰，“卜筮者，所以决嫌疑，定犹豫者”是也。古时我国有行之者，即阴阳寮之属也。今朝堂之官吏，二万六千人，皆立君子之位，独阴阳寮职，不闻复古，粤稽古时，所称神随国者，其教既废，其名亦殆将灭绝矣。</p>
<p>余虽不肖，深为之惧，意欲修复阴阳之术，推阐感格之诚。然言之则罪犯僭越，不言则罪获冥明，其罪均也，则宁言之。不若使神国之称，得践其实，内可与四千余万生灵，同沾幸福，外可使欧西各国，昏昧而不知神道者，得闻此灵明玄妙之真理也。爰此，敢陈兴复阴阳寮一议。呜呼！所愿当道君子赞成此议，振兴舆论。得复阴阳寮之古职，不惟本邦之幸福，实足发世界之光辉也！谨议。</p>
<p>以此卦拟人事，不外观己观人两端，而家业之兴替关焉。卦体下《坤》上《巽》，二阳在上，四阴在下，五居尊位，一家之主，为家人所观仰也。四阴为家人，皆顺从于五，一家之主，道当庄敬严肃，时凛承祭见宾之意，使家人观感而化，群思澡身浴德，相争以诚，不敢偏存欺诈。虽家主柔顺谦和，绝无苛责，而中正之德，垂为仪型，自有不言而信，不动而敬者矣。天道正而四时调和，家道齐而一门肃睦，故人伦之重，称为天伦，物则之微，协于天则。人能敬从天命，与天合撰其神妙莫测之机，攸往咸宜，一旦出而临民，先王所谓“省方”“设教”者，措之裕如。而仅施诸一家一门之内，犹其小焉耳。初爻为一卦之始，如家中之幼子，所观者小，在小人固无咎也。二爻阴暗柔弱，仅能窥见仿佛，窥者从门隙而观之，在女子尚不失其贞也。三爻柔顺之极，能以顺时进退，故不失其道。四爻比近于五，是家主之亲人，其所观最为真切，为家主所信用也。五爻则刚阳中正，齐家之主，几家政之善恶，皆存乎其身，故曰“观我生”。上爻居五位之上，为家主之长亲也，虽其人已不关家政，而家人犹必仰观其道德，用为法则，故不能不避而自观也。古昔文王，德盛化神，必曰“刑于寡妻，至于家邦”可知治国必本治家，所谓观于家，而王道易见者也。此卦全体，阴盛阳微，道极可危。卦名曰《观》，五上两爻，二阳在上，虽不言凶，一则“观我生”，一则“观其生”，皆孜孜返观内省，其防危虑患，至深且切。凡人持身涉世，时时能敬凛此旨，庶可无咎矣。</p>
<p>以此卦拟国家，卦象为阴盛剥阳，惟赖神明之呵佑，挽回衰运之时也。盖内外二体，外卦为政府，二阳在位，具中正刚强之德，足为亿兆观瞻；内卦为人民，四阴在下，怀柔顺卑《巽》之情，常欲仰观政化。人民众多，政府高远，彼小民不能亲观夫圣德，必就近侍夫君者之观以为观。四爻比五，为《巽》同体，一卦之主，凡下三阴欲进而观五，必先观四，故初曰“童观”，如孺子之望富门，高不及见也。二爻曰“间观”，有畏怯不敢直前，仅以潜身窥伺也。三爻曰“观我生，进退”三与四近，是以得观视而定进退也。四爻比近尊位，得亲待圣躬，瞻仰国光，“利用宾于王”，宾，犹臣也，即利见大人之谓也。五为大君，中正得位，盖以二阳孤立，高而可危，故曰“观我生”，其兢兢业业，不问正人而先正己，意甚深切。六爻居《观》之极，在五之上，身虽无位，与五合德，曰“观其生”盖其惕厉之意，与五亦同。统观四阴之意，皆以窥察大君之动作，以为进退；二阳在上，惟以明德新民，孜孜以持盈保泰为虑。爻辞曰“盥而不荐，有孚颙若”，谓君能至诚精洁，可以格神明，即可孚黎庶，是恭己南面，无为而治之旨也。《象》辞即释此意而引伸之曰“大观在上”，即有岌岌乎可危之象；曰“巽而顺，中正以观天下”。就卦体之巽前不顺中正，言君首当修明其德，为天下观。“观天之道”数句，亦从“盥而不荐”来，言天道神化不测，寒暑往来，四时不忒，圣人能效法神道，当为政教，于变时雍，天下咸服矣。《象传》曰“先王以省方观民设教”，此即示以观之之道。盖《彖传》之旨，以观示下，《象传》之旨，以观察下。统之乘此阳德，足为民观，亦足以观民，而群阴服从，否则阳德有亏，群阴即因而上逼，亦可危也。二阳爻皆言“君子无咎”，君子者，有德之称。有德则无咎，无德即有咎，反观而自明矣。为国家者，安可不凛凛哉！</p>
<p>《大象》曰：风行地上，观。先王以省方观民设教。</p>
<p>《坤》为地，为国土，为众，《巽》为风，为命令。此卦“风行地上”有施教于民之象。“方”者谓四方，“省方”者，省察四方民心之向背也。“观民”者，考验风土民俗之所尚也“设教”者，随其地，察其俗，设教而施治也。夫天下之民情，或为风气之所囿，或为习俗之所移，各有所偏倚，不能归中正和平之域。先王见风行地上，有周流披拂，无处不遍之象，法此以省方，有嘘枯吹新，鼓动万物之象。法此以“观民设教”政以束其身，教以导其心。从“省方观民”之后，而复设以教，则因奢而教以俭，因惰而教以勤，斯教愈善矣。故孟子有曰：“善政不如善教之得民心也。”要其教之深入民心，犹风之通行天下也，如此则化行俗美，弊革风清。观之道，无以加之，谓之“省方观民设教”。</p>
<p>【占】　问时运：目下正当振作有为，宜出外历览，不宜杜门静守。</p>
<p>○　问商业：贩运洋货，风险须防。</p>
<p>○　问家宅：宅中或旧有供奉神佛，或皈入教门之家，或是家主设馆教徒。</p>
<p>○　问战征：有风雷疾卷之势，可以掠得土地，收获民众。吉。</p>
<p>○　问疾病：是风湿之症，宜流行活动，血调而风自息。</p>
<p>○　问出行：远游吉，传教更好。</p>
<p>○　问讼事：得平匀断结。</p>
<p>○　问六甲：生男。</p>
<p>○　问天时：有风即晴。</p>
<p>○　问失物：初在地上，被风吹远，宜遍寻之，可得。</p>
<h3 id="zhou135">高岛易断 初六：童观，小人无咎，君子吝。</h3>
<p>《象传》曰：初六童观，小人道也。</p>
<p>“童观”者，谓无远大之识见，犹童稚蒙昧，不能振拔以观道德之光。此卦六爻，各取义于观，以地之远近，分观之浅深，故其所观，一爻胜于一爻，此义不可不知也。初爻以阴柔在下，是幼稚之氓，抱昏愚之性，处荒僻之区，所居既远，所观亦微，故曰“童观”。“小人”者，以其昏昧，无远大识见，固不足怪，是以“无咎”，若君子而如是，不亦可吝乎？故曰“小人无咎，君子吝”。《象传》曰“人道也”，以其位卑识微，只得如是。“道”，即“小人道长”之道也。</p>
<p>【占】　问时运：初运未佳，幸无大碍。</p>
<p>○　问商业：初立场面，只宜就小，无咎。</p>
<p>○　问家宅：防有童仆偷窃之患。</p>
<p>○　问战征：防有小胜大败。</p>
<p>○　问疾病：小人无碍，大人不利。</p>
<p>○　问行人：宜就近，无咎。</p>
<p>○　问六甲：生女。</p>
<p>○　问婚嫁：自幼结亲，吉。</p>
<p>○　问失物：防为小儿抛弃。</p>
<p>【例】　某石炭会社员来曰：当某局石炭购入，试验甲乙石炭之火力，然后将付之入札，请占其胜败如何？筮得《观》之《益》。</p>
<p>断曰：观者见也，见石炭之真质也。今某局方购入石炭，试验火力，然后竞争入札，可谓行公平之法则者也，谓之“大观在上，中正以观天下”。今占得初爻，初六在下，僻处远方，曰“童观”。以幼童见识，昏愚短浅，盖指检查者之无识也。爻曰“小人无咎，君子吝”，是正者取败，不正者得胜之时也。兹竞争者某，富狡猾之智，于试验之际，其设计行诈，弊有不可胜防者，深恐会社取败。</p>
<p>后果如是。</p>
<p>【例】　友人来告曰：偶得某豪商招待状，余同业中，亦当集会，请占此日接待之景况如何？筮得《观》之《益》。</p>
<p>断曰：此卦《彖》辞曰“大观在上”，必是一绝大集会也。今占得初爻，初阴在下，地位甚卑。在足下见识高远，老成简练，余所知也。爻辞曰“童观，小人无咎”，恐有屈尊就卑之嫌。遇如此，小人尚可，君子未免不快于心，外耻于人，内惭于己，谓之“童观，小人无咎，君子吝”。</p>
<p>某闻之，如有所疑，因彼好意，亦不能辞，遂临其席。当日余亦同席，数十人中，某适列末座。某在同业中，智识才力，可驾众人上，此日受斯接遇，不知何故。</p>
<h3 id="zhou136">高岛易断 六二：窥观，利女贞。</h3>
<p>《象传》曰：窥观女贞，亦可丑也。</p>
<p>《艮》为门；《坤》，阖户，“窥观”者，盖从门隙而窃窥之也。二爻以阴居阴，位得中正，虽进于初爻，其位尚卑，见识亦劣，不能观刚阳中正之大道。孟子“齐人一妻一妾”章，其妻曰“吾将阚良人之所之矣”。窥、窥字皆从门，义同，是女子之行也，故曰“利女贞”。在丈夫，当目观天地之广远，心观万理之幽微，内观自己之身心，外观天下之形势，岂得以潜探暗窥为得计乎？《象传》曰“窥观女贞，亦可丑也”，女以贞为利，女子而“窥观”，尚未为失，若丈夫则丑矣。“亦”字承初爻“吝”字来，初爻以小人励君子，二爻以女子激丈夫。</p>
<p>【占】　问时运：目下运不佳，只宜株守，若妇女占之，大利。</p>
<p>○　问商业：蚕丝业大利，余不佳。</p>
<p>○　问家宅：必是妇女主家，利。</p>
<p>○　问疾病：是阴寒之症，无害。</p>
<p>○　问出行：须携眷同往，若行人，必携眷偕归。</p>
<p>○　问六甲：生女。</p>
<p>○　问失物：恐在门隙之间，窥探得之。</p>
<p>【例】　明治二十三年，占贵族院，筮得《观》之《涣》。</p>
<p>断曰：二与五应，五爻阳刚为政府，居高而下观人民；二爻阴柔为人民，在下而仰观政府，上下相应也。乃二女不能正观，而曰“窥观”，以其阴柔，故为“女子”也。今占贵族院占得二爻，二爻居阴之正位，上应九五。贵族院者，集皇族、华族、国家之元老，其他多额纳税者亦与焉，是欲通观宇内之形势，创建维新之谠论，得与欧美各国竞进，取破之长，补我之短，更将驾各国而上之，为各国所瞻观也。爻辞曰“窥观，利女贞”是以我国一时只知顺从，观犹未远，殆将激励而更进之也。此占盖期见识更进一步。</p>
<h3 id="zhou137">高岛易断 六三：观我生，进退。</h3>
<p>《象传》曰：观我生，进退，未失道也。</p>
<p>“我生”者，指动作施为之自己出者，意思之发动，亦谓之生。“观我生，进退”者，谓省视我志之正邪，我行之通塞，而进退之也。又‘进”者谓往刚，“退”者谓返柔，《系辞》曰“变化者，进退之象”是也。三爻居上下之间，在下卦之上，可以进，可以退，地位较二爻稍近，其见识亦稍胜，故能审观“我生”之所宜，以卜进退。度德而就位，量能而居官，随其可否而进退，谓之“观我生进退”。一出而成天下之事，是所行之通也，则可从而进；虽出不能成天下之事，是所行之塞也，则可从而退，其出处进退，于己取之而已。《象传》曰“未失道也”，谓其观己之才德，察时之可否，以用意于进退去就，虽未得道，要无误身失时之忧也。</p>
<p>【占】　问时运：目下运却平平，能度德量力，不自妄动，虽无所得，亦无失也。</p>
<p>○　问商业：谨慎把握，随买随卖，听时计价，决无失也。</p>
<p>○　问家宅：宜旧宅，不宜转移。</p>
<p>○　问战征：宜审察军情，随机应变，决不致败。</p>
<p>○　问行人：归心犹豫未决。</p>
<p>○　问六甲：生女。</p>
<p>○　问疾病：宜息心自养，可保无虞。</p>
<p>○　问失物：即得。</p>
<p>【例】　友人来访，云同业者三名纠合，欲创始渔业于北海道，请占前途吉凶。筮得《观》之《渐》。</p>
<p>断曰：《观》，风行地上之卦也。风之为物，不可目观，以物之动摇，始知有风。占之事业，以座上之谈论，与最初之胸算，虽如容易，至其实际，有遭遇意外变动之象。今三名联合，创始渔业，其他二人，比足下才智金力，皆居下位，恐有半途辄退之虞，足下若无独力成全之力量，必不可着手。今占得此爻，曰“观我生，进退”，知此事业，进退全在“我生”，毫不须假他人之力，惟在已预筹其智略，自可定成否也。</p>
<p>后某不用此占，与他人联合，他二人未半途而挫折，某亦预支算外费用，且贷出多额之金，适海鱼不发，不获奏其功，却取大败。</p>
<h3 id="zhou138">高岛易断 六四：观国之光，利用宾于王。</h3>
<p>《象传》曰：观国之光，尚实也。</p>
<p>“王”指九五。阳明阴暗，九五阳爻，有光明之象。不言君而言国者，君者专属当阳一人，国则统朝廷百官而言之也。“观国之光”，谓观国中风俗之美恶，政教之隆替。“光”者，国之光华也。“宾于王”者，谓古有贤者，人君宾礼之，故土之值进王朝者，谓之宾。明主在上，怀抱才德之士，皆愿进仕王朝，辅翼君上，以康济天下，此君子之志也。四爻近五位之尊，为一卦之主，黼黻王献，光被四表，故曰“观国之光，利用宾于王”。项氏曰：“履正故为宾，不正即为敌”，是国有光可观，则宾，国无光可观，则敌。四以柔居阴，位得其正，《纂言》曰得阴之正，故有效顺而无跋扈也。《象传》曰“尚宾也”，宾即《书》所云“宾于四门”之谓，盖敬礼之也。此卦四阴二阳，与剥之五阴一阳，阴盛逼阳，势皆危险，六四为四阴之魁，进逼君侧，五爻以宾礼尚之，是隆其礼而不假以权也，可谓善处其观者矣。《剥》之六五曰“贯鱼”，曰“以富人宠，无不利”，此爻与《剥》之六五，交互参看，可以察其义也。</p>
<p>【占】　问时运：目下当盛运，求利可，求名尤佳。</p>
<p>○　问商业：宜贩运出洋，不特获利，且可得名。</p>
<p>○　问家宅：主有喜事临门，光增闾里。</p>
<p>○　问战征：必得大捷，论功邀赏，垂名竹帛。</p>
<p>○　问疾病：不利。</p>
<p>○　问行人：不归。</p>
<p>○　问六甲：生男，且主贵。</p>
<p>○　问讼事：得直。</p>
<p>【例】　明治七年，占某贵显渡航清国，筮得《观》之《否》。</p>
<p>断曰：观者四阴得时，上逼二阳之卦，有臣民得势，将犯君位之象。今占得四爻，贵显渡航清国，将与彼国有谈判之事，贵显必能不辱君命，彼国之王，当必以宾礼相敬待也，谓之“观国之光，利用宾于王”。</p>
<p>某贵显果如此占，不辱君命，完其任而归朝。</p>
<h3 id="zhou139">高岛易断 九五：观我生，君子无咎。</h3>
<p>《象传》曰：观我生，观民也。</p>
<p>“观我生”者，与六三同辞，其义殊异。五爻尊位，居中履正，是当阳首出之一人也，阳刚在上，为观之主，四海之内，由我而化，治道之隆替，风俗之美恶，皆自我生而推暨，故不观人而观我。观之而我之教化善焉，则天下皆有君子之风，是可以无咎矣，谓之“观我生”，即《中庸》所云“本诸身，征诸庶民”者是也。《象》曰“观我生，观民也”，王者以中国为一人，民心之向背，无不自我，观我即所以观民也。</p>
<p>【占】　问时运：目下运得其正，直道而行，无往不利。</p>
<p>○　问商业：当由我把定主意，买卖贩运，无不利。</p>
<p>○　问家宅：此宅必由我建造，君子居之，大利。</p>
<p>○　问战征：当审察己营，所谓知己，乃能知彼也。可获大胜。</p>
<p>○　问疾病：有命在天，无咎。</p>
<p>○　问行人：即返。</p>
<p>○　问失物：仍在身边，未失也。</p>
<p>○　问六甲：生贵子。</p>
<p>【例】　友人某为推选会社社长，请占会社之盛衰，筮得《观》之《剥》。</p>
<p>断曰：此卦名《观》，有上下互观之义。下之观上，仰其威仪；上之观下，察其贤否。今占得五爻，曰“观我生”，则是返而观己也，谓我而不善，何能望人之善，我而善，自足化人之不善，故观人不如观我，今足下选充社长，为一社之主，社中诸事，皆由足下一人而出也。足下当先内观于己，社友之从违，咸视足下之向背，即社运之盛衰，亦在足下而已。足下其自审之！</p>
<p>同氏闻之，努力奋励，社员及职工，皆感其风云。</p>
<h3 id="zhou140">高岛易断 上九：观其生，君子无咎。</h3>
<p>《象传》曰：观其生，志未平也。</p>
<p>上爻具刚明之才德，居五爻之上，处一卦之终，虽高而无位，其一动一静，为众人所瞩目。既为众人所观，不能不自“观其生”，与五同德，故亦与五同观。“观我生”，观发施之政教；“观其生”，观平时之行义，稍有不同耳。而要皆以君子为归，庶无咎也。《象传》曰“志未平也”，言上处极必危，虽无其位，未忘恐惧；曰“志未平”，其谨畏可知也。</p>
<p>【占】　问时运：盛运已过，反躬自省，亦无失也。</p>
<p>○　问商业：此种货物，已将告罄，由我得价，自然获利。</p>
<p>○　问家宅：是老宅基，生息繁盛，有利无咎。</p>
<p>○　问战征：军事将终，即可旋凯。</p>
<p>○　问疾病：命运不久。</p>
<p>○　问讼事：即结。</p>
<p>○　问六甲：生男。</p>
<p>【例】　明治十八年岁杪，鸟尾得庵君来访，晨夕谈论《易》理。余言《易》理玄妙，今日之精通《易》道者，盖已寥寥矣。鸟尾君曰：天下之广，人才之多，岂无一二之能晓者乎？余曰：余自玩《易》理，二十有余年，然感通之力，仅得咸之初爻，犹未能穷其奥也。自孔子以来，真得神明变化者，世多不闻其名，由是观之，彼此之妄谈卜筮者，皆皮毛耳。论难数回，鸟尾君曰：有无之论辩，不须烦言，不如一占以决之。乃筮得《观》之《比》。</p>
<p>断曰：上爻者，卦外无位之地，此卦《彖》辞，首言神道，是假格神明之卦之例。以六爻配三才，以五为天位，上居五上，是谓天子之父，即天也。今占得上爻，曰“观其生”，明明教余反观内省，于《易》之道，果得窥透一二？余不能窥透，即知人亦以未能窥透也。又上爻于时为未来，今日虽无其人，后世或有能精晓者矣。</p>
<p>鸟尾君首肯曰：以此观之，今时之无其人，可知也。《易》原非再三可渎，余亦试一筮。筮得《节》之《需》。</p>
<p>爻辞曰：“六三。不节若，则嗟若。”</p>
<p>《象传》曰：“不节之嗟，又谁咎也。”</p>
<p>断曰：今时求之真通《易》道者，犹霜月求春花，暑夏欲冬粱，其不可得，天也，非人之咎也。</p>
<p>《易》之灵妙，二筮一旨，相与浩叹而别。</p>
<p>【例】　亲友某，为构造三层房屋，示建筑学士绘图，请占可否，筮得《观》之《比》。</p>
<p>断曰：此卦《彖》辞首曰“大观在上，”“观”字，亦作楼观之观，有高楼之象焉。今占得上爻，知学士见识高妙，其以欧美各邦有名建筑之图，画为模范。如此构造，壮则壮矣，欧洲风土气候，与我国异，则家屋之建筑，亦不得不从而异，在建筑师，所当体其意而折中焉可也。如我国以夏为本位而建造，被国以冬为本位而建造，故我国家屋，拟西洋构造者，夏日乏风而苦热，冬日乏阳而苦寒；他如事务室，有旦昼不能灭烛者。此构竣工以后，防有龃龉，多致改造变更之事，故《象传》曰：“观其生，志未平也。”</p>
</body>
</html>
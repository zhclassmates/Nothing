<html>
<head>
<title>Document</title>
</head>
<body>
<h2 id="zhou78">高岛易断 12　天地否</h2>
<p>“否</p>
<p>［64］</p>
<p></p>
<p>”字从不，从口。不者弗也，弗与茀通。茀者车后之蔽障，以茀蔽口，呼吸蔽塞之会意。医书“心下痞硬”之痞亦同，即取此义也。</p>
<p>否：否之匪人，不利君子贞。大往小来。</p>
<p></p>
<p></p>
<p>▲　篆书否</p>
<p>《象传》曰：否之匪人，不利君子贞，大往小来，则是天地不交而万物不通也，上下不交而天下无邦也。内阴而外阳，内柔而外刚，内小人而外君子。小人道长，君子道消也。</p>
<p>此卦《乾》天在上，《坤》地在下，自天地实体见之，在上在下，位置自然得直。然此卦所取，不在形而在气，谓天气不降，地精不升，阴阳呼吸，否塞不通之象，名之曰《否》。盖天地阴阳之气，不相交通，虽造化亦无能作用。其交通不正，以致上下否塞，数十百年中时或有之。尝闻天明年中，夏大旱，太阳之色，赤如丹砂，五谷不登，天下饥馑，即天气不降，地精不升，《否》之时也。“否”字分之为不口，即谓凶荒，万民不得口食也。《彖传》曰，“天地不交而万物不通也”。《泰》《否》二卦，《彖传》始用“则是”二字，犹曰其故不过如是，非有他故也。</p>
<p>以此卦拟人事，凡一家之中，上卦为父兄，下卦为子弟，父兄过于刚猛，子弟过于愚柔，上下性情不合，以致动辄相左，百事乖张，往来悉是奸邪，仆妾敢行背逆，或凭空而启狱讼，或无故而陷飞灾，钱财耗损，声名破裂，家道之日替，实由时运之否而来也。推否运之极，年时则风雨不调，疾病则胸膈不通，经商则有货难销，求名则历试被黜，虽有善者，亦无如何也，故曰“不利君子贞”。君子亦惟顺守其变，以避患而已。故当初爻，君子惟连类而退，汇守其贞。二爻惟以道自处，不肯屈己从人；三爻则以尸位素餐为羞；四爻则否极泰来，方可乘时而动；五爻否已将止，又惕“其亡”之诫；上爻则“否倾”矣，故曰“后喜”。处否之难如此，苟一不慎，祸必随之，是所谓“小人道长，君子道消”之时也。凡人值此否运，终当守道安命，以俟时运之亨，斯不失为君子也。</p>
<p>以此卦拟国家，《乾》在上，《坤》在下，阳气上浮而不降，阴气下沉而不《升》，上下二气隔绝，是君臣之志不通也。小人柄政而在内，君子退居而在外，一时乘时得势者，皆非君子也，故曰“非人”。国家值此否运，君骄臣馅，国事日非，正道日坏，内则权臣擅政，外则强敌压境，岁时不登，而饥馑洊臻，兵役不息，而疆土日蹙，故曰“天地不交而万物不通，上下不交而天下无邦”。国家将奚由得治哉！此时君子惟居《易》俟命，独善其身，所谓邦无道则隐，故曰“不利君子贞”。小人则洋洋得意，诡计百出，其巧者或将内挟奸邪，外托正真，掩其不善，以著其善，谓之“内阴而外阳，内柔而外刚”。又或收罗君子，以张羽翼，如王莽之礼贤下士，藉以文奸，即二爻之“包承”是也。是以小人日进，君子日退，谓之“小人道长，君子道消”也。“道”字中，包括天之阴阳，地之刚柔，国家之治乱，内外之处置，进退得失，其义甚广，所以明《否》之运，皆由阴阳不交和而来。《易》之系辞，《泰》则归之于天，否则责之于人，故《泰》之《大象》曰“财成辅相”，不敢贪天功，《否》之《大象》曰，“君子以俭德辟难，不可荣以禄”，圣人垂诫之意，可谓深也。</p>
<p>通观此卦，下三爻者《否》之时，为小人用事，上三爻者否运已极，为趋《泰》之渐。初六虽小人并进之时，亦未尝无君子，君上亦未尝不求士也。在下之君子，不忍忘君，见可进而进，故曰“贞吉”。六二，当否之时，君子固当退避，然或有枉道行权，屈身济世，如汉陈平之于诸吕，唐狄仁杰之于诸武，亦足以救否也，故曰“包承”。又“包”者，苞也，“包承”者，受苞宜也。君子处浊世，往往独立廉介之节，为小人所畏忌，不啻不能保身，且不利于国家，故有姑受小人之苞直，以晦清节也。是随流扬波之士，谓之“包承”。又有痛恨小人，而欲去之，因势有不可，姑以利啗之，以潜消其凶焰，即枉道行权之计，亦谓之“包承”。在小人而能“包承”君子，是小人中之君子也；君子受小人所“包承”，是君子中之小人也。大人当否，必不受其包，故亨。六三，小人之尤者，本欲伤害君子，尚蓄而未发，今感君子之德，内省而羞耻，故曰“包羞”。盖君子遇凶顽，使之畏，不如使之耻。九四，当阳来之初，为转《泰》之渐，上近九五，君子见泰机之已动，方将出而济否，故曰“有命无咎，志行也”。九五，明君在上，从容而体否，即中兴之君也，故曰“休否”。上九，否运倾消，已及泰来之时，故曰“倾否”。“休否”之后，又恐其正之复陷于邪，治之复入于乱，故有“系于苞桑”之戒。夫天地以好生为德，圣人以思治为心。人君而知此，必思所以杜祸患之端；人臣而知此，必思所以严邪正之辨；小人而知此，当亦知所以变也。</p>
<p>此卦《泰》之反，而次于《泰》，盖人情安乐，则生骄情，骄情则生凶咎，是自然之势也。故《序卦传》曰：“泰者通也，物不可以终通，故受之以否，”然人能畏天命，应时而守中庸之道，纵令时运之否，可使转而趋泰。故否而泰，保泰而期其不否者，君子之心也；泰而否，任否而不期复泰者，小人之心也。此卦天气归地，隔塞而为否，否运之来，虽为天运之使然，而君子不敢委之于天，必欲尽其道以济其否。盖《泰》卦先言往来，以时而言；《否》卦先言“非人”，属人而言。《泰》者时为之，《否》者人为之。益知天道未尝不欲长泰，人实为之。谓之何哉？惟君子为能以人胜天，故天与人常相因者也。</p>
<p>《大象》曰：天地不交，否。君子以俭“德辟”难，不可荣以禄。</p>
<p>“天地不交”，即阴阳二气闭息之会也。此时君臣乖睽，上下离叛，内政不修，外乱交迫，是无道之极也。所谓“天地闭而贤人隐”，君子于此，惟当潜身修德，隐居避禄而已，若犹萦情利禄，恐禄之所在，祸即随之，至此而始欲避难，已不及也。是以君子必韬光匿彩，穷约自守，避之惟恐不远，即有以禄来“包承者”，君子亦不受其包，盖惟知以德为荣，而不知以禄为荣也。</p>
<p>【占】　问时运：目下诸事不利，宜慎守，不宜妄动。</p>
<p>○　问营商：宜买入，不宜卖出，隐藏待价，后可获利。</p>
<p>○　问战征：不利攻，宜退守。</p>
<p>○　问家业：惟宜克俭克勤，方可免祸。</p>
<p>○　问疾病：是痞隔之症，宜节饮食。</p>
<p>○　问生产：恐生男不育。</p>
<p>○　问失物：恐不可复得。</p>
<p>○　问婚嫁：有分离之象。</p>
<p>○　问谋事：不成。</p>
<h3 id="zhou79">高岛易断 初六：拔茅茹，以其汇。贞吉，亨。</h3>
<p>《象传》曰：拔茅贞吉，志在君也。</p>
<p>“拔茅茹，以其汇”，解见《泰》初九下。此卦与《泰》卦虽同，而别分内外，以气运变迁言之。下卦《坤》，为《否》中之否，上卦《乾》，为《否》中之泰。此内卦之三阴相连，犹《泰》内卦之三阳相连，故初爻之辞，与《泰》初爻同。惟此爻以阴柔之小人，三阴相连，一阴起则众阴并起，例如大奸得志，群奸竞进，谓之“拔茅茹以其汇”。初之时，小人恶迹未形，且与四相应，尚有改而为君子之意，故圣人不虑绝之，而教之以贞，如能祛邪从正，以道匡时，固可得吉而亨也。《象传》曰“拔茅贞吉，志在君也”，谓小人初时得位，亦未尝无忠君爱国之心，苟与君子并进，能从君子之道，即可为君子也，较之只知有身，而不知有君异矣。</p>
<p>【占】　问时运：吉，宜以合伙谋事。</p>
<p>○　问营商：于新立商业，用人宜慎。</p>
<p>○　问战征：当牵左右营，合队并进。吉。</p>
<p>○　问家宅：主有亲戚同居，吉。</p>
<p>○　问疾病：恐患传染之症，然无害也。</p>
<p>○　问六甲：生女。</p>
<p>○　问失物：可得。</p>
<h3 id="zhou80">高岛易断 六二：包承。小人吉，大人否亨。</h3>
<p>《象传》曰：大人否亨，不乱群也。</p>
<p>“包承”者，谓承顺于上，下顺上，臣承君，阴为阳所包之义。“小人”，皆指占者德位，及事之大小而言。夫为臣者不一，有事人君者，有安社稷者，有天民者，有大人者，如六二则事其君而为容悦者也。此爻柔顺中正，上应九五，小人之巧者，包承容悦，以得其君之宠幸，爵禄之崇，赐予之丰，可为吉矣。然阴柔不才，当否之时，无开通闭塞，拨除骚乱之力，但与上下二阴，为阳所包。以其能包容君子，礼贤下士，藉作攀援，较与嫉正妒贤，残害君子者，固有间焉，故曰“包承，小人吉”。而在大人，则惟固守其否，穷居乐道，必不肯委曲以效其承，其身虽否，道自亨也。盖志高品洁，断不随流扬波，混入于小人之群，故《象传》曰“不乱群也”。盖可见君子处否，不失其道也。</p>
<p>【占】　问时运：目下顺适，能以宽容待人，万事皆吉。</p>
<p>○　问商业：买卖皆利。</p>
<p>○　问讼事：防有贿赂伪造等弊，始审或不利，上控则吉。</p>
<p>○　问家宅：家口平安，年老家长，或恐有疾，亦无害也。</p>
<p>○　问战征：必可获胜，主将或有小害。</p>
<p>○　问失物：须就包裹内见之，必得。</p>
<p>○　问生产：得女，产母有疾，无妨。</p>
<p>【例】　明治二十二年春，亲友某氏，访余山庄，某氏系卖蚕丝为业，曰：今年横滨丝价大昂，势必随日腾贵，欲归吾乡奥州，多请办之，占一大利，请占其得失。筮得《否》之《讼》。</p>
<p>断曰：此卦天升而在上。地降而在下，拟之物价，有高低悬隔之象。《彖》辞曰“大往小来”，明明言去出之金大，而收人之利小也。据此占，则有损无利必矣。在足下以生丝为商业，际此时机，固未可袖手旁观，当授一有盈无亏之计。爻辞曰“包承，小人吉，大人否亨”，吾劝足下归于奥州，买卖生丝，可效牙保之行，今日所买，即今日卖之，获利虽微，保无亏耗，万不可作一抛万金之想。所谓“包承，小人吉”者，盖明言小利则吉也，若必以巨万购买，恐货方买入，而时价低落，且各处蚕丝贩集，货多价跌，恐后日价亦未必再腾也，谓之“大人否”。</p>
<p>后某氏趋福岛地方，从事生丝卖买，一时丝市腾贵，人皆争购，未几，价忽低落，买者均多损失。氏独信此占，斯不亏本，且得微利。</p>
<h3 id="zhou81">高岛易断 六三：包羞</h3>
<p>［65］</p>
<p></p>
<p>。</p>
<p>《象传》曰：包羞，位不当也。</p>
<p>羞者，耻其非之谓也；“包羞”者，掩蔽羞辱也。此爻居内卦阴之极，为恶既深，既昧于审时，又短于量己。今《否》中之否既去，《否》中之泰将来，有为之士，出而图治，施其才力，正宜拨乱反正，以济国家之否也。乃六三阴柔无才，不中正而在阳位，较六二更为凶险。六二尚欲包承君子，六三则已有伤害善人之意，但当否运已转，恶势已衰，欲伤不能，见得君子，反觉自形羞耻，是以曲意掩饰，谓之“包羞”。内羞而外包，其中心之凶险，未可测矣。不言凶者，其既知羞，当必自知其凶也，《象传》曰“位不当也”者，谓其不中不正，柔居阳位，不得其当也。</p>
<p>【占】　问时运：目下正当好运将来之际，宜谨慎自守，以避羞辱。</p>
<p>○　问商业：防内中暗有耗失，外面仍然瞒盖，以用人不当也。</p>
<p>○　问家宅：恐内行不修，有墙茨之羞。又不宜以妾作妻。</p>
<p>○　问战征：防为敌军所困。</p>
<p>○　问疾病：防以寒包热之症，恐药不对症，宜急看良医。</p>
<p>○　问讼事：恐辨护士，不得其当。</p>
<p>○　问失物：防窃者含羞自尽，反致多事。</p>
<p>○　问行人：防其人恋女色，一时未归。</p>
<p>【例】　明治中兴以来，迄今二十有余年矣，文运大兴，学者彬彬辈出，而其学贯汉欧，识彻古今，受博士之宠敬，为一世士君子之楷模者，独有我敬宇先生而已。先生讳正直，幼字曰敬助，姓中村。父某豆州宇佐美村人，以农为业，弱冠好学，来江户，其后纳娶武州幸手驿农之女。居数年，患无子，祈小石川牛天神祠，遂举一男，即先生也。先生天资慧敏，甫三岁，能作字，七岁善赋诗。当时贤太守德川齐昭（水户藩主）、岛津齐彬（广岛藩主）、锅岛齐正（佐贺藩主）皆闻其早慧，奇之，召见使之赋诗，诗成，声律整齐，句意俱佳。三侯感叹不措，或疑其父预所教，留之旬日，复试以他题，愈出愈佳，三侯益奇之，敬以神童。稍长，入昌平学校，勤勉超越侪辈，学业益进，未几为助教。年二十二，幕府命列布衣格，诸老辈无不钦羡者。及幕府与外国缔结条约，置蕃书调所，以先生为其头取。既而先生奉命，率生徒隽秀者数十人趋欧洲，未及归，国势一变，王室中兴。先生既归，卜居于静冈县下，著《西国立志编》，公之于世，盖先生口自翻译，夫人某氏笔之云。凡先生所翻译之书，世人争购读之，纸价为贵，先生因是得巨利。先生谓此资，由学而所获，复宜用之于学事，乃设同人社，大聚后进，延师教授，受其熏陶而辈出者，不可指数。初余闻先生名，渴思一见，明治十二年，由栗本锄云、向山黄村两氏为介，始得相识。先生温粹端严，一见而知为德行之君子也。余既缔交先生，意气投合，恍如旧识，与之谈《易》，数日不倦。余窃重先生以为益友，每相见，欢然莫逆，十数年如一日。明治二十四年，余漫游京摄，留数十日而归。时既夜，有忽赍急信者，受而见之，为先生之息一吉氏书翰，报先生之疾笃。余惊叹心动，一夕不能寐，翌日早起，直访其庐。时先生患中风，困卧褥中，见余之至，欣然目迎，如有欲言，然舌端涩缩，不能出口，仰出右手，书卜字而示。余知其意，筮得《否》之《遁》。</p>
<p>断曰：此卦内卦为地沉下，外卦为天腾上，是心魂归天，形体归地，即心身相离之象。且“否”之为字，从不，从口，为口不能言，是气息将绝之时也。今六三在上下之境，变则为《遁》，是先生将避俗世而超升仙界也。九四为翌日之未来者，其辞曰“有命无咎，畴高祉”，“有命”者，即所谓死生有命也；曰“无咎，畴高祉”者，行将逍遥极乐，永享天神之福祉矣。变而为《观》，《观》者祭祀之卦也，先生殁后，世人追慕其德而祭祀之。</p>
<p>据占，已知先生翌日将殁，乃书《否》之六三示之。先生固知《易》理，一见首肯而瞑目，其状盖自知天命，顺受其正。翌日果溘然仙逝，乃以神祭葬之云。</p>
<p>呜呼！君子视死如归，余于先生见之。</p>
<h3 id="zhou82">高岛易断 九四：有命无咎，畴</h3>
<p>［66］</p>
<p></p>
<p>离祉。</p>
<p>《象传》曰：有命无咎，志行也。</p>
<p>“命”者，天命也；“畴”者，类也。“畴高祉”者，谓三阳同类而共受福也。此爻上近至尊，有济否之才，居济否之位，若不待君命而举事，急于图功，虽济亦不能无咎。要必奉五之命令，斯名正言顺，才力足以除奸，威权一归于上，故曰“有命无咎”。迨事平论赏，固不独为一己之功，凡与谋诸贤，皆得并受福祉，故曰“畴离祉”。“离”者，丽也；“畴”者，谓同类济否之三阳也。夙具济否之志，向以未得其时，故未行也；今则上奉君命，进而举事，乃得行其夙志，而克奏济否之功也。</p>
<p>【占】　问时运：目下已得盛运，随意谋事，必获利益。</p>
<p>○　问商业：大得转机，但须立定意志，审度市面，从前所失，今可复得，且获盈余。</p>
<p>○　问家宅：宅运已转，吉。</p>
<p>○　问战征：命将出征，大吉。</p>
<p>○　问疾病：命根牢固，无害。</p>
<p>○　问失物：必夹入在用品物中，寻之即得。</p>
<p>【例】　秋田县人根本通明氏，近世之鸿儒，长于经学，尤精《易》》义，博学洽闻，有名当世，余素相亲密。曩者余欲著《易断》，相与商碓，曰：君邃古《易》于先圣古哲之说，无不究其精奥，请君著《易》义，余述自得之活断，共公示世。氏大喜，奈氏虽有此意，懒于执笔，余屡促之，未尝从事。余乃转计曰：君精《易》学，世人所共知，好《易》者必叩君之门，当今有精《易》学而长文才者，请介绍之。氏乃以齐藤真男告。此人旧住仓藩士，久奉职于滋贺县，后转任元老院书记院书记官，近时闲散。余拟延请齐藤氏，先占其编述可否，筮得《否》之《观》。</p>
<p>断曰：《否》者塞也，故夙无面之识，今得友人介命，得以相晤，共事著作。余虽通《易》理，长活断，文章非吾所能，幸逢齐藤氏，得以成余素志，齐藤氏得亦藉显其长技，则“畴离祉”之占也。</p>
<p>团访齐藤氏，告以余之意中，氏欣然许诺，遂得从事《易断》之编纂。《易断》十卷，脱稿之后，氏任岛根县某郡长，颇有良宰之称，不幸罹肺患，以二十二年五月没于神户，令余不堪悲怆。余永诀良友，追怀往事，特记之。</p>
<h3 id="zhou83">高岛易断 九五：休否，大人吉。其亡其亡，系于苞桑。</h3>
<p>《象传》曰：大人之吉，位正当也。</p>
<p>“休否”者，谓能休止其否运。“苞桑”者，谓桑之丛生者也。“系”，维系也，谓系之而坚牢也。此爻刚健中正，而居尊位，其才德威望，足以休否而开泰，是有德有位之大人也，故曰“休否，大人吉”。六二“大人否”，以六二之时，大人有德无位，时会未来，只得守其否。至居九五，则德位兼备，适当体否之会也。然否之方休，而泰未全复，譬如病之新愈，痛痒虽除，元气未充，苟不慎起居，不节饮食，则旧患再作，其祸更烈，危亡立见。是以休否之后，内怀敬畏之心，外尽保护之计，常恐天命之难知，人心之难保，夙夜深虑，凛凛灭亡，其虑患深，操心危，正不容一刻偷安也，庶几长治久安，可得保也，故形容其危曰“其亡其亡”。不嫌反复重述，垂诫深矣！曰“系于苞桑”，象旨以二在巽下为桑，初三与二，同类系之，令桑止于其下，无复向上而长，则根本不摇，三阳得并力休否，而启泰运也。无道之君，自谓不亡，故必亡；有道之君，常怀其亡，故不亡。《系辞传》引伸其辞曰：“安而不忘危，存而不忘亡，治而不忘乱，是以身安而国家可保也。”《象传》曰“位正当也”；六二曰“位不当”，属之“非人”，九五曰“位正当”，谓之大人，故六二日“大人否”，此则曰“大人吉”也。</p>
<p>【占】　问时运：目下渐入佳境，惟安而不忘危，百事皆吉。</p>
<p>○　问商业：恰当绝好机会，但须改用伙友，谨慎做去，必获利益。</p>
<p>○　问家宅：祖业深厚，吉。</p>
<p>○　问战征：暂宜休战。</p>
<p>○　问疾病：有碍。</p>
<p>○　问讼事：和。</p>
<p>○　问失物：防难复得。</p>
<p>○　问行人：不利。</p>
<p>○　问生产：大人无碍，小人难保。</p>
<p>【例】　明治十八年五月，出云大社教正千家尊福君，枉过余庄，叙寒喧，既而曰：顷日传闻政府为筹人民之归向，有定国教之议，所谓国教者，我国固有之神教乎？或佛教乎？抑耶稣教乎？未悉庙议何属。是虽非我侪所敢议，然欲预知其归着，请劳一筮。余乃先筮神道之气运，筮得《否》之《晋》。</p>
<p>断曰：此卦阴进阳退，智术盛行，道德渐衰之象。又《泰》为通，《否》为塞，占神道气运，得此卦，即为神道闭塞之时也。卦象阳在上，阴在下，显见上下隔绝，威灵不通之象。阴阳消长之理，非人所能为力，《序卦传》曰，“物不可以终否”，且《否》自《遁》来，一阴进则为《观》，爻辞曰“观国之光”，可知观神灵显赫，大《观》在上，将复光大我国教也。爻辞所云，能系神道气运于将亡者，惟有苞桑一缕而已。苞桑丛生，一根数茎，殆可充谍蓍之神草乎？复兴我国上古卜部所掌太卜之道，有事占间神意，以感动天神地抵，守护国家，其灵妙有不可思议者。以此神卜可传神道于悠久，使人民永仰神威也。是我国诸神灵，特假卦象以示世；且我国古称扶桑，维系扶桑之神教而永存也，故谓之“神道”。近时各国创兴理学，独吾国崇奉太卜神事，使彼理学者敬服，因更示实验，俾世人敬畏神明，知神教系留而不亡者有在也。</p>
<p>教正大感此言。</p>
<p>【例】　明治十五年某月日，某贵显来谈曰：方今我国有四十万之士族，皆以解旧禄陷贫困。”夫衣食足而知礼仪，古今之常则，今此辈遭此穷厄，或转而起不良之事，未可知也。欲代谋安置之策，请为一筮。予曰：予亦向为此辈忧之，谨筮之。筮得《否》之《晋》。</p>
<p>断曰：方今我国士族贫蹇，甚于穷民之惨者，无地无之。昔者乞丐之徒，其生来本贫，贫固其常，至于土族，本非贫者也。袭祖先之功绩，得膺俸禄，生平不知经营为何事，衣租食税，习惯为常。维新一变，俄解世禄，于是百方计划，或从事商业，或劳力农务，双刀纨绔之余习未去，诸务向不习谙，凡所谋划，有耗无赢，衣食乏资，室家交谪，其困苦殆不可言状。天下四十万之士族，陷此穷厄者居多。在往时守世禄之常，以一死报君为本分，其临事也，以有进无退为荣誉，零落至今，犹凛凛乎不失其勇气。其从来行为，固与农商辈大异，是以不能为农商之事也。惟当与应分产业，使之尽其所长，是当道之责也。此爻辞曰“其亡其亡”者，盖谓士族生计之困难，殆将濒死；“系于苞桑”者，谓足维系其将亡，惟有苞桑而已。爻象将令此辈士族，开垦新地，种艺桑树，使之专营养蚕制丝之术，维持其家计也。今试论其方法：关东地方，多荒芜之原野；关西地方，多坦夷之山郊，其原野之杂草，可供肥料，山郊之荆棒，可供薪柴。例如其肥料，南亚米利加有鸟粪，其价甚廉，今政府贷与资本及一舰，输载我国产，交换彼鸟粪，沽买之于各土人民，购入杂草丛出之原野，使旧士族开拓之，可种之以桑也。为此举也，布设铁道于全国，使兵士实地演习，为兵营多造设家屋，如一村落，使彼士族移住于此，以男子依常备兵之年限，为屯田兵，以练习军事；使女子勤牧畜养蚕之业，是其大略也。若夫详细处置，一任当局划策而已。如是施政，今日贫苦士族，得以安居乐业，国家之盛业，无复加于此者也。</p>
<h3 id="zhou84">高岛易断 上九：倾</h3>
<p>［67］</p>
<p></p>
<p>否，先否后喜</p>
<p>［68］</p>
<p></p>
<p>。</p>
<p>《象传》曰：《否》终则倾，何可长也。</p>
<p>“倾否”者，谓倾毁否运，而渐复泰运也。此爻以阳刚之才，居《否》之极，能倾毁其否者也。九五之君，既有休否之务，上九居其后而辅佐之，鞠躬尽瘁，能恢复既坠之国运，故曰“倾否”。盖《否》《泰》本有循环之机，处《否》之极，其势必倾，否塞已尽，泰运将至。然当否之时，要不可委之天运，终当尽其人事，故九五不日否体，而曰“休否”；此爻不曰否倾，而日“倾否”，见运会之转，人力居多。夫天道开导人事，人事赞辅天道，拨乱者贵夫德，成治者在夫时。上九阳刚，而具有为之才，居否之机，又值可为之极，故能拔乱反正。从前忧苦于否塞之乱，今乃复遇康泰之盛，安宁喜乐，谓之“先否后喜。”盖往者无不还，终者无不始，是天运循环之定理。假令否之时，天地闭塞，阴阳不交，天下无道，而小人得时，一旦否倾则泰来，即天地生生之道也。《象传》曰“何可长也”，是之谓也。</p>
<p>【占】　问时运：亨通。</p>
<p>○　问商业：春夏不利，秋冬大吉。</p>
<p>○　问家宅：迁居大吉，老宅不利。</p>
<p>○　问讼事：即日可结。</p>
<p>○　问战征：小败大胜。</p>
<p>○　问六甲：生男。</p>
<p>○　问失物：即得。</p>
<p>○　问疾病：即愈，但复发可虑。</p>
<p>【例】　横滨商人某来告曰：目下商业上，有一大事，欲谋之于东京友人，请占其成否如何？筮得《否》之《萃》。</p>
<p>断曰：此卦天地之气，塞而不通之时也。足下欲与人谋事，其人必因事疏远，心气不通，非知己之友也。今得上爻《否》之终，是将释其前嫌，重寻旧好，倾谈之下，彼此愉悦，谋必可就，谓之“倾否，先否后喜。”</p>
<p>其后某来谢曰：东京之谈，果如贵占。</p>
</body>
</html>
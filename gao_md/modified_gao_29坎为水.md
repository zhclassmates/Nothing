<html>
<head>
<title>Document</title>
</head>
<body>
<h2 id="zhou197">高岛易断 29　坎为水</h2>
<p>《坎》从《大过》来。《序卦传》曰：“物不可以终过，故受之以《坎》。”《坎》字从土，从欠，欠，不足也，以不足备其《大过》，故继之以《坎》。卦体一奇二偶，二偶《坤》地，一奇《乾》天，《乾》天藏于《坤》地之中，元气充溢，化湿而生水，是谓“天一生水”，此《坎》之所以为水也。</p>
<p>习坎</p>
<p>［135］</p>
<p></p>
<p>：有孚，维心亨。行有尚。</p>
<p></p>
<p></p>
<p>▲　篆书坎</p>
<p>卦体上《坎》下《坎》，是上下皆水也。八纯皆上下一体，独《坎》加“习”。“习”有二义：一谓便习，即“学而时习之”之习，谓坎险难涉，必须便习谙练，方可以济；一谓重习，谓上下皆《坎》，是取重叠之义。《坎》中一画即《乾》阳，《乾》阳刚正，诚实居中，故曰“有孚”。一阳在中，中即心也，元阳开通，故曰“维心亨”。“心亨”者，亦即从《乾》“元亨”来也。以此行险，则孚而能格，亨无不通，故曰“行有尚”也。</p>
<p>《彖传》曰：习坎，重险也。水流而不盈，行险而不失其信，维心亨，乃以刚中也。行有尚，往有功也。天险不可升也，地险山川丘陵也，王公设险以守其国，险之时用大矣哉！</p>
<p>“习坎”，习，重也；《坎》，险也，是险不一险，故曰“重险”。习字从羽，从白，注谓鸟数飞也。盖鸟以数飞，能避罗网之险；故《坎》曰“习坎”，亦取其可以避险也。《坎》为水，水流不息，随流随进，而未尝见其盈也。水随月为盈虚，朝潮夕泛，涨落有常，而未尝失其时也。二五两爻，体《乾》皆中实，中者，心也，惟中实乃“有孚”，亦惟中实乃能“亨”。心之所以亨者，以其刚之在中也，中有刚则心泰，心泰则神旺，神旺则一往直前，而所在有功，其行是可嘉尚也。大凡天下之事，处顺则易，履逆则难。孔子论仁，征之于造次颠沛，《中庸》论道，极之于夷狄患难，艰险之地，非有定识定力者不敢行也，若鲁莽而行之，亦鲜见其有功者哉。八卦之德，美而多吉，惟《坎》为险多凶。人皆以险为可惧，而《坎》乃以险而为用，天以险而成其高明，地以险而成其博厚，国以险而成其强大。险之为险，其用甚大，知险之为用，则可知《坎》之为用矣。</p>
<p>以此卦拟人事，《彖传》曰“重险”，以见险之不一险也。卦体上下虚而中实，知虚者皆水，而中实为土，亦虚处为陷，而中实为孚。孚者何？以心相格也。人能以心相格，其心自然亨通，所谓忠信可涉波涛者，此也。在初经涉险者，往往临险而却步，然万里风帆，贾客频行而不惧，千重绝壑，樵夫徒步而忘危，何也？以其习熟也。《坎》之一卦，所以加一“习”字，正以勉人当习验之而无忽焉。水之流时往时来，不愆期候，是其信也；水之行，注浍注川，自然流通，是其功也。人皆以水为阴柔，不知水有刚中之德，惟其刚中，是以能亨。人若狃于阴柔，必致迂滞不通，其奚以能亨乎？亦奚以能行乎？知其刚中，而习练以行之，则视险如夷，而所往有功，询可嘉尚矣。盖观夫天而悬邈高远，其险不可登也；观夫地而深山大泽，其险有各在也；观夫国而下阳大岘，其险有必争也。谓险可用，而险亦有时不可用，非险之不可用也，亦在用之得其时耳，故不曰险之用大，而曰“险之时用大矣哉”。</p>
<p>以此卦拟国家，《坎》卦二阳四阴，二五君臣之位，皆陷于二阴之险中，朝政紊乱，民志嚣张，加以气候失节，谷麦不登，正值天时人事之穷，因之以成坎险之世也。内卦初爻，为《坎》之始，是国家初值其险，失道则凶矣。三爻是一险未平，一险又来，国家之势几危矣。二爻虽秉阳刚之德，而力求济险，无如两《坎》相接，陷溺已深，所得亦小矣。外卦四爻，以阴居阴，处重险多惧之地，樽簋之二，以象其重累，是国家危急存亡之际也。上六与初爻，相为首尾，初为险之始，上为险之终，初犹得曰昧于未经，上则狎以为常矣，不可以理论也。九五为卦之主，阳刚独揽，与九二相应，九二能操心虑患，夙夜靖共，辅佐九五之君，拨天下之乱，靖国家之难，上下交孚，治道乃亨，往而有功，乌容没也哉！圣人于《坎》而勉以“习”，于险而惕以“重”，于“流而不盈”者言其深，于行而有信者验其诚，而坎险乃可济矣。君子之所以“常德行，习教事”者，胥是道也。盖天之所以高，地之所以厚，王公之所以立国，皆险之用也。如《坎》、睽、蹇，皆非美事，圣人有时而用之，故皆赞叹之曰“时用大矣哉”，此义不可不知也。</p>
<p>通观此卦，是进固险，退亦险，是谓重险，困上加困之象也。《彖》说君子之难，爻说小人之难，以示出《坎》之道者也。夫处险而动心忍性者，君子之《坎》也；值险而坠节陨身者，小人之《坎》也。人生值世，莫不有坎，而所以防险者，要自有道也。故《彖》辞首勉之曰“习”，继惕之曰“孚”，而终美之曰“亨”。盖渭水之为物，流而顺行，则无涨溢之患，塞而滞，则必溢，故行险者谨慎恐惧，不失其信，可终得其成功也。察六爻之情，同处困难，各有吉凶。初六为履险之始，习而未精，遂陷深坑，外无应援，不克自济，是以凶也。九二刚中，求而有得，则险而不险，险在其中，即亨在其中也，是以日“未出中也”。六三两《坎》相接，入险既深，阴柔不正，未能出险，是以“终无功”也。六四虽抱忠贞之心，而局量狭隘，自乏救险之才，唯祈鬼神，从九五之阳，而得出险者也，是以曰“刚柔际也”。九五阳刚中正，高居尊位，为《坎》体之主，《象传》所谓“水流而不盈”者，惟五当之。水德在平，平则险不为险，是以曰“无咎”也。上六居《坎》之极，《坎》为狱，此为陷险而入于狱也。初之失道，尚可宥焉，终之失道，不可宥也。惩以“三岁”，期其悔复，是以三岁凶也。盖人之涉世，如水流坎，无时无险厄，无地无缺陷，庸人处之，遂步成荆棘，君子履之，畏途亦康衢。何者？君子习惯，庸人生疏，此《坎》之所以贵习也。</p>
<p>《大象》曰：水洊至，习坎，君子以常德行，习教事。</p>
<p>《坎》为水，水性本至平，可为物之准则也，故《坎》为通，为平，为中实之信。“洊”，重袭也，雷曰浪者，声相续也，水曰洊者，流相续也。“常”者谓终始如一，“习”者谓一再不已。君子法水之洊，而日新其德，法《坎》之习，而不倦其教，德以有常而不改，教以练习而不辍。内卦三爻属己，所以修己也；外卦三爻属人，所以教人也。修其既成，勉其未成，君子济险之功在是焉。</p>
<p>【占】　问战征：有敌兵频番侵袭之势，宜时刻防备。</p>
<p>○　问功名：有逐步升腾之象。</p>
<p>○　问营商：财如流水，源源而来，可久可大，商运亨通。</p>
<p>○　问家宅：此宅外北首，必有坑陷，泉流不息。《坎》辰在子，上值虚危，危主盖屋，恐邻居有营造之象。</p>
<p>○　问疾病：防是水泻之症，历久未愈，宜祷，取“樽酒簋贰”之义。</p>
<p>○　问婚嫁：必是亲上加亲，有重复联亲之象。</p>
<p>○　问六甲：生男。</p>
<h3 id="zhou198">高岛易断 初六：习坎，入于坎窞，凶。</h3>
<p>［136］</p>
<p>《象传》曰：习坎入坎，失道凶也。</p>
<p>“习”者，重复惯习之义；“窞”者，《坎》中小穴也。初爻为卦之始，即为《坎》之始也。《列子》曰，“人有滨河而居者，习于水，勇于泅”，所谓善泅者不溺也。初爻习而未善，是以不能出《坎》，而反入于窞。窞为小《坎》，小《坎》则陷愈深，而出愈难，故凶。《象》曰“习坎入坎”，谓习坎者本欲出《坎》，习坎而入坎，非习坎误之，在习坎之失道者误之耳，故曰“失道凶也”。</p>
<p>【占】　问战征：有设计埋伏，因之反坠敌计，凶道也。</p>
<p>○　问功名：有侥幸求名，反致遭辱，是无益而有损也。</p>
<p>○　问营商：因贩货失利，转运他处，货到，市面更小，不能脱售。</p>
<p>○　问疾病：求医疗疾，医失其道，其病益危。</p>
<p>○　问婚姻：恐堕骗局，必非明媒正娶也。</p>
<p>○　问六甲：防生产有难。</p>
<p>【例】　友人某来请占气运，筮得《坎》之《节》。</p>
<p>断曰：《坎》为水，为大川，为沟渎，皆水流污下之地。初爻当卦之始，居卦之下，是初入水处，不知其深几重也。兹卜气运而得此爻，论人生命运，平顺兴旺者吉，缺陷穷厄者凶。《坎》者陷也，可见目下不利，宜以道自守，若失道妄动，恐入陷益深，凶难言矣。凡卦爻一爻为一年，必待五爻，曰“坎不盈，祗既平”，可无咎矣。其后果如所占。</p>
<h3 id="zhou199">高岛易断 九二：坎有险，求小得。</h3>
<p>《象传》曰：求小得，未出中也。</p>
<p>上《坎》为穴，下《坎》为险，“有险”者，谓前后左右皆险地也。此爻以一阳陷二阴之中，又无应援，固不能遽出坎险，惟其有刚中之德，忍耐困守，纵不及五之不盈而平，可以免咎，而求之不已，亦不至毫无一得，故曰“求小得”，盖虽小亦得也。《象》曰“未出中也”，可知亨在中矣。</p>
<p>【占】　问战征：可暗通隧道，以袭敌营，虽未大捷，必有小胜。</p>
<p>○　问营商：小利可谋。</p>
<p>○　问功名：小试必利。</p>
<p>○　问家宅：宅外恐有河岸崩颓，宜加修治。</p>
<p>○　问疾病：必是疮疡等症，延医治之，当得小效，难期全愈。</p>
<p>○　问六甲：得男。</p>
<p>【例】　有东京某富商甲干，来请占其店气运，筮得《坎》之《比》。</p>
<p>断曰：九二以阳居阴，位得中正，为内卦之主，与五相应，五位居尊，必是五为主店，二为分店也。今占得《坎》二爻，曰“坎有险”，必两店共际险难，一时商运衰微，动遭损耗，非人力之咎，是气运使然也。足下既代主人而占，必能尽心于店事，惟当至正至中，不涉偏私，竭力图谋，虽无大利，必有小得也。</p>
<p>后果如所占。</p>
<h3 id="zhou200">高岛易断 六三：来之坎坎，险且枕。入于坎窞，勿用。</h3>
<p>《象传》曰：来之坎坎，终无功也。</p>
<p>此爻以阴居阳，不中不正，才弱而志强，在二《坎》之间，而一无应援，欲越险而前行，有上卦之《坎》阻止，欲避险而他往，有下卦之《坎》横来，是本位既不得安居，而前后左右，进退动止，亦复无地非《坎》，故曰“来之坎坎”。“枕”，止也，安也，谓既履其险，且为休止而暂息焉，虽一时未能出险，亦不至入而益深。若勿用安息，而强力争，必致入于《坎》窞，而不可救矣。“窞”，《说文》曰，“坎中更有坎也”；虞曰，“坎中小穴”。初三两爻皆阴，空穴，故皆称窞。《象》曰“终无功也”，谓自来豪杰，皆自困苦中磨砺而成，坎险足以厄人，坎险实足以成人，若遇险而徒晏息偷安，是失险之时用矣，故曰“终无功也”。又按“险且枕”，费易古文作“检且沉”，检，检押，谓筑堤防水，为之检押；沉，川祭名。《礼记》曰：“祭川沉，凡沉辜，谓碟牲以祭川也。”夫治水者，惟在顺其性以导之，若但用检押，则水势雍而愈猛，决堤崩岸，所伤益多，虽沉牲以祭，究何济乎？故爻戒以“勿用”，《传》释以“无功”。此又一说也，似较训枕谓安谓止者，其义尤精。</p>
<p>【占】　问战征：象为营垒四面，皆临坎险，进退两难，宜枕戈暂息，以待应援。</p>
<p>○　问营商：观爻象为海运生意；舟行且阻，宜入奥暂守。</p>
<p>○　问功名：观象，是值万般困厄，为饿肌劳肤之时也，目下无功，晚成可望。</p>
<p>○　问家宅：此宅水法错乱，杀气多凶，屋北有一《坎》窞，急宜填满。</p>
<p>○　问婚嫁：《坎》为男，是为男家求婚也，爻曰“勿用”，必不成也。</p>
<p>○　问六甲：生男。</p>
<p>【例】　某氏来请占气运，筮得《坎》之《井》。</p>
<p>断曰：《坎》者，险也，险者，难也。爻曰“来之坎坎”，是坎险重复，困苦缠绵之象。占问气运而得此爻，显见前进为险，后退亦险，一时终难解脱厄运。若妄用妄动，必致陷入深窞，不可得救。宜困穷自守，以待后运。</p>
<p>【例】　明治三十年占外国爻际，筮得《坎》之《井》。</p>
<p>断曰：此卦上下皆水，《坎》体一阳，陷于二阴，是为《坎》之又《坎》，困难重复之象。今占外国爻际而得此爻，我日本滨海之邦，东西南北，环抱重洋，舟舶往来，岛屿重叠，所在皆坎险之地，设险守国，固其宜也。论外国交际，自海禁一开，”西夷北狄海舶时通，“来之坎坎”，是其象也。际此时艰，惟当严修内防，枕戈以待，若妄用干戈，则愈生艰难，故曰“入于坎窞”。《象》曰，“来之坎坎，终无功也”，谓坎险频来，内防不暇，而妄开外衅，何能见功哉！</p>
<p>果哉！是年政府从事海陆军之扩张，筑造炮台，正合爻象。</p>
<h3 id="zhou201">高岛易断 六四：樽酒簋贰，用缶，纳约自牖，终无咎。</h3>
<p>［137］</p>
<p>［138］</p>
<p>［139］</p>
<p>［140］</p>
<p>《象传》曰：樽酒簋贰，刚柔际也。</p>
<p>“樽”，酒尊也；“簋”，黍稷器也，“贰”，副也。礼有副尊，按《周礼》大祭三二，中祭再二，小祭一二，谓就三酒之尊而益之也。缶，即谓之盎，瓦器也。又六四辰在丑，上值斗，可以斟之，象尊，上又有建星，形如簋，建星上有弁星，形如簋，故六四皆取其象。“约”俭也；“贰”，以致其礼之隆，缶，以昭其用之俭。“牖”，室中通明之处，《坎》为纳，故曰纳。《诗·采苹》“于以奠之，宗室牖下”，“纳约自牖”，义取此耳。六四以阴处阴，本易有咎，乃四爻能以“樽酒簋贰”，约而自牖纳之，可以馐王公，可以享宗庙，故终得“无咎”。《象》曰“刚柔际也”，谓上下两卦二刚曰柔之际，两《坎》相重，樽簋之贰，以象其重也。谓处刚柔相交，能以樽簋自牖纳之，亦足昭其诚也，故曰“无咎”。</p>
<p>【占】　问战征：行军以粮饷为重，所谓足兵，首在足食。“纳约自牖”云者，牖非纳食之地，犹言潜地运饷，以防敌兵劫夺也。</p>
<p>○　问营商：《坎》为酒，想是造酒之业。</p>
<p>○　问功名：想是春风得意，燕乐嘉宾，可喜可贺。</p>
<p>○　问疾病：宜祷。</p>
<p>○　问婚姻：吉。</p>
<p>【例】　缙绅某来，请占气运，筮得《坎》之《困》。</p>
<p>断曰：四爻处多惧之地，坎险重重，本易招咎。今贵显占气运，而得此爻，爻曰“樽酒簋贰，用缶，纳约自牖”，据此可知贵显食用俭约，以礼自守，固无咎也。且四与五比，四以阴居阴，五以阳居阳，四臣也，五君也，《象》曰“刚柔际”，正见君臣相得也。</p>
<p>【例】　明治三十年，占我国与韩国交际，筮得《坎》之《困》。</p>
<p>断曰：韩邦僻处东海，国小而弱，地当海道之要，为外交各国所窥伺。今见重险，国运至此，是险之又险者也。今占与我国交际，而得《坎》之四爻，按《周易郑苟义》云，六四象大臣，出会诸侯，四承九五，天子大臣之象。“樽酒簋贰”，主国飨之之礼也。现今各国交际，皆属在使臣，使臣燕飨亦礼之常，而惟“纳约自牖”一言，颇有可疑。盖燕飨之礼，献之于筵，断不纳之自牖。四居外卦，或者韩君出避于外，而就食于使臣之馆乎？“纳约自牖”，盖潜送食品之谓也。曰“终无咎”，谓一时虽遭其难，而终必复位。此年韩王果有出投俄国使馆之事。</p>
<h3 id="zhou202">高岛易断 九五：坎不盈，祗既平，无咎。</h3>
<p>《象曰》：坎不盈，中未大也。</p>
<p>九五以阳居阳，位得中正，为《坎》之主，《彖传》所谓“水流而不盈”，惟五足以当之。水之德在平，平则险不为险也。“祗既平”者，谓适得其平。《坎》穴也，穴中之水，不盈则平，盈则泛滥横流，便有冲决之患。凡天下之事，多以盈满招灾，水亦如是，惟其不盈而平，是以“无咎”。《象》曰“中未大也”，大犹满也，惟其《坎》流不大，斯得平稳无险，否则大水为灾，水亦何取夫大裁！故曰“中未大也”。坎险危地，本非美也，五之“不盈”，虽为善处险者，亦但云“无咎”而已，未足称吉也。</p>
<p>【占】　问战征：为将之道，最忌恃功而骄，以致众心不平，取败之道也，虽孙吴复起，不能为功。</p>
<p>○　问营商：不贪一时意外之利，必酌量物价之平，以计久远，是善贾者也。</p>
<p>○　问功名：名位不大。</p>
<p>○　问时运：谦受益，满招损，终身诵之可也。</p>
<p>○　问家宅：宅外有小地，水流清浅，又有一平坡，风景颇好，无咎。</p>
<p>○　问婚姻：两姓门户相当，吉。</p>
<p>【例】　相识商人某来，请占气运，筮得《坎》之《师》。</p>
<p>断曰：《坎》为困难之卦，今得第五爻，则从来辛苦，渐得平和，而后可交盛运，故曰“坎不盈，祗既平，无咎”。后果如此占。</p>
<h3 id="zhou203">高岛易断 上六：系用徽纆，寘于丛棘，三岁不得，凶。</h3>
<p>［141］</p>
<p>［142］</p>
<p>［143］</p>
<p>《象传》曰：上六失道，凶三岁也。</p>
<p>上爻以阴居阴，当坎险之终，而不知悔悟也。初之失道，犹得曰未经，上之失道，狎之以为常矣，不可以理喻，惟有以法绳之。《坎》为罪，为狱，为丛棘。“徽纆”。绳索也，“丛棘”，狱墙也，系之以徽纆，置之于丛棘，所以治其罪而使之悔也。《坎》为三岁，故禁锢三年，律所谓“上罪三年而舍”也。三年而悔过迁善，斯得反其正矣；三年而不改，是将终身失道矣，故《象》曰“失道凶也”。圣人之惩恶也，始则严以绳之，终必宽以宥之，治至久而不俊，亦未以之何也，已矣。此可知圣人未尝轻弃人也。</p>
<p>【占】　问战征：有劳师远征，久役不归之虑。</p>
<p>○　问营商：想是采办蚕丝生意，三年之后，方可获利。</p>
<p>○　问功名：恐有意外之灾，不特功名不就，防有牢狱之罪，凶。</p>
<p>○　问婚姻：红丝系足，婚姻有前定也，但良缘未到，须待三年后可就。</p>
<p>○　问六甲：得子，须迟。</p>
<p>○　问家宅：此宅不知缘何荒废，墙围遍生藤蔓，宜加修葺。前住者不利，后住者吉。</p>
<p>【例】　明治十七年十月，崎玉县秩父郡暴徒蜂起，势甚猖獗，将延侵各郡，予深忧之。偶一友人来，请占结局如何，筮得《坎》之《涣》。</p>
<p>断曰：爻象明示以教化之不从，治之以刑法也。拘以徽缰，锢以丛棘，是治罪之律也。当时国家效法西欧，改革旧政，其间梗之徒，窃苦新政不便，惑众蜂起，侵掠各郡，此皆无赖之民，刁不畏法，自陷于坎险而罔知顾忌也。国家不得已，执其巨魁，置之刑狱之间，不遽加以显戮，囚之三岁，俾知悔也，三岁而不改，凶莫大焉。其后政府处分，不外此占之意。</p>
<p>【例】　我国战胜清国之后，俄、法、德三国同盟，假托保护清国，迫我还付辽东，后三国因此得假旅顺、山东、云南之地，强设铁道，领收矿山，其所为有与前日之口实大反者。在我国当时，已逆料三国之志，问占一卦，筮得《坎》之《涣》。</p>
<p>断曰：上六为《坎》卦之终，本可过此以出险也；上六又以阴居阴，位在卦外，显见外国有阴谋谲计，出而图事者。逼我还付辽东，非为清也，实三国为自计耳。未几各强借山东、旅顺、云南等要区，设立铁道，此狡计之可明见也。“系以徽纆，寘于丛棘”，譬言其强逼之状。“三岁”者，犹言三国也，谓三国若不遂其欲，必不了事。《象》曰．“上六失道，凶”，“道”，路也，谓三国兴筑铁道，在清明明失其路也，故凶。</p>
</body>
</html>
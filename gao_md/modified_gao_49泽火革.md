<html>
<head>
<title>Document</title>
</head>
<body>
<h2 id="zhou337">高岛易断 49　泽火革</h2>
<p>卦体泽渗下，火炎上，泽动则上者欲下，火动则下者欲上，上下相争，则不相得，不相得则不能不革。《革》之卦自《井》来，《井》《彖》首言改，改，犹革也。《革》反为《鼎》，《鼎》三曰“鼎耳革”，是《鼎》亦取《革》之象。《革》易位为《睽》，《睽》五曰“噬肤”，革为皮，肤亦皮也，是《睽》亦有《革》之义。卦象《兑》泽《离》火，上互《乾》，谓之金生水，下互《巽》，谓之木生火，合之谓金克木，水克火，上下相克，相克必相革。《洪范》曰，“金曰从革”，《兑》西方之卦，属金，故名其卦曰《革》。</p>
<p>革</p>
<p>［51］</p>
<p></p>
<p>：己</p>
<p>［52］</p>
<p></p>
<p>日乃孚。元亨利贞，悔亡。</p>
<p></p>
<p></p>
<p>▲　金文革</p>
<p>《革》，改革也。日者《离》象，纳甲，《离》纳己，己为土，位居中。《易》道贵乎得中，过中则变，古人以已有变更之义。《仪礼》，“少牢馈食礼，日用丁己”，郑注，“必丁己者，取其自丁宁、自变己（更）”，（本书认为应读为己，为一家之见更），是已有革义也。五常以土为信，土即己也。将有改革，先示以信，“己日”者，为信孚于人之日也，故曰“己日乃孚”。《离》火生于《乾》二，《兑》金生于《乾》四，是卦从《乾》来，故“元亨利贞”四德皆具。有孚“悔亡”，己日之功也。王弼曰，“即日不孚，已日乃孚，已读作‘已事遄往’之已”，《疏》与《正义》，皆从其说。然《易》中用甲，用庚，用日，用月，各有精义，王说恐未然。</p>
<p>《彖传》曰：革，水火相息，二女同居，其志不相得，曰革。己日乃孚，革而信之，文明以说，大亨以正，革而当，其悔乃亡。天地革而四时成，汤武革命，顺乎天而应乎人，革之时大矣哉！</p>
<p>《传》曰“水火相息”，火在泽下，火不得上炎，则水息其湿，泽在火上，水不能下流，则火息其燥。息者，止而生也。相制则止，相成则生，息与孟子“日夜之所息”同义。“二女同居”，二索三索，皆从《坤》生，故为“同居”。《离》中女，《兑》少女，《兑》上《离》下，位既不当，《兑》水《离》火，性又不同，故“其志不相得”。志不相得，必生其变，所以为《革》。然水火相克不相得，必得土以调剂其中，则《革》乃成，而民乃信。“文明”者，《离》象也；信悦者，《兑》象也；“大亨以正”者，体夫《乾》之德也，如是而《革》得其当，如是而悔乃可亡。改过迁善，《革》在吾身也；去旧从新，《革》在人事也；寒往暑来，《革》在天时也；吊民伐罪，《革》在天位也。《革》之为道，不取义，不取用，惟在得时，故曰“革之时大矣哉”。</p>
<p>以此卦拟人事，为泽，为火，是人事所必用也；中女少女，是人事所恒有也。水火者，燥湿殊性，故用虽相济，而适以相害。二女而出自《兑》《离》，亦各秉水火之性。故初虽“同居”，而终“不相得”，是水火之穷，亦即为人事之穷也。穷则不能不变，变则革矣。夫生物者乾，成物者坤，坤为土，惟土居中，能剂合夫水火之宜，惟土为信，能贯彻夫上下之交。《彖》所云“己日乃孚”者，道在斯耳。盖《革》以信而行，以明而著，以悦而从。《兑》曰“亨，利贞”，《离》曰“利贞，亨”，合之谓《革》，曰“大亨以正”。此其四德，亦即从《坤》土而来，由是而革安，由是而悔亡，皆己自之功也。凡人事之最要者，在先求其孚也，有孚，则有革而若不见其革。仰观天地，而岁时之变革著焉；远观殷周，而国社之鼎革昭焉。事有大小，道无异致，人道也，天道也，君道也，皆可于革之时见之矣，故曰“大矣哉”，“革之时”也！</p>
<p>以此卦拟国家，天下之变，势为之也。夫国家苟得久治久安，圣人岂不乐相安于无事？何得好为其变哉！惟法久则弛，俗久则渝，因循日积，酿成大乱，是以因其变，用其权，不得不与天下相更始者，势也。然国家而至变革，大事也，危事也。急遽妄动，则后先无序；权制独任，则谤渎易兴；虑不顾后，则难以图终；计不便民，即无以服众。圣人盖必为之策其全，明以审之，悦以顺之，亨贞以成之。初则时犹未至，“巩用黄牛”，而不嫌其固；二则时适其中，己日革之，而自得其吉；三则时当其革，必“三就”以求其孚；四则时处方革，虽“改命”而自无悔；五六时在革后，大人则文明以治，小人即顺从以应，如是而《革》道成矣。观夫殷周之兴，乃知革命之自有真焉：曰“顺天”，孚在天也，曰“应人”，孚在人也。故殷周之革夏商，天下信其革，悦其革，若有不知其革者也。按：汤以乙卯兴，武以甲子兴，乙卯为木，合成金土，甲子木水，合皆为土，据此知殷周革命，时日而兼用土爻，“己日乃孚”，此明证也。至于四时变革，木金水火，各主一时，而土实分旺于中，亦可见土之力也。</p>
<p>《象》曰：“君子以治历明时”，唯君子为能得其时之大者矣。</p>
<p>通观此卦，卦自《困》来，时穷世困，天下之乱久矣，幸而出《困》入《井》。《井》者，养也，《井》《彖》曰“改邑不改井”，是知邑可改，而养不可改也。不可改，故必先养其元气，待养之既成，而后可从事于改矣，故《井》先于《革》。《杂卦传》曰，“革去故也，鼎取新也”，取新必先去故，故《鼎》后于《革》。古来处革之世，而善用其革者，莫如汤武，汤武之革，非汤武为之，时为之也，顺夫天，应夫人，天人交孚而革乃成矣。下卦三爻，文明以革，初爻未至己日，未可用革；二爻正中己日，乃可用革；三爻革事已成，无容前往矣。上卦三爻，革而成悦，四受天命，五正天位，六天下化成，无不悦服矣。是水得土而受革于人也，故《彖》辞首曰：“己日乃孚”。以卦言之，则《离》革《兑》，以爻言之，则阳革阴。《革》之道，首重夫信，《革》之事，惟求其当。而所以革者，贵得夫时，是以天地不能未春而革夏，未秋而革冬。四时之革，皆应夫时，可革而革，此革之时，所以为大也。</p>
<p>《大象》曰：泽中有火，革。君子以治历，明时。</p>
<p>泽本有水之所，变而有火，是亦天地之变象也，故曰《革》。君子法之，“治历”者，推日月星辰之迁易，“明时”者，察分至寒暑之往来，故曰“君子以治历明时”。历者，天事也，时者，人事也，是顺天道而治人事也。昼夜为一日之革，晦望为十月之革，分至为一岁之革，即《彖》所云“天地革而四时成”之义也。</p>
<p>【占】　问时运：譬如有水之处，忽而出火，是气运之反常也，宜顺时改变，乃吉。</p>
<p>○　问战征：屯兵之地，防溪谷林木间着火，最宜谨慎。</p>
<p>○　问营商：《兑》为金，金入火则金熔矣，消耗之象。宜迁地贸易，乃可无咎。</p>
<p>○　问功名：龙门变化，烧尾之象，吉。</p>
<p>○　问婚姻：卦体上泽下火，泽有火，是水被火所制，夫为妻所制也。革者有出妻改娶之象。</p>
<p>○　问家宅：此宅防有火灾，急宜改迁。</p>
<p>○　问疾病：是肾水枯涸，肝火上炎之症，宜改延良医，顺时调养。</p>
<p>○　问讼事：此事本无中生有，灾自外来。宜改易讼词，揆度时日，其辩自明，其讼得直。</p>
<p>○　问六甲：生女。凡占此卦，皆女象，惟出月过时，变则成男。</p>
<h3 id="zhou338">高岛易断 初九：巩用黄牛之革。</h3>
<p>［53］</p>
<p>《象传》曰：巩用黄牛，不可以有为也。</p>
<p>《离》为黄牛，《革》为牛皮，“巩”，扬子《方言》谓，“火干也”，是皮方去毛，以火干之，犹未成其《革》也。初居《离》之始，其象如之。革者本大有为之事，初爻卑下，其时其地，皆未当革，其才与德，亦不足以任革，恰如取黄牛之革，始用《离》火以干燥之而已，未可躁急而妄改也。《象传》以“不可以有为”释之，谓不可先时而革也。</p>
<p>【占】　问时运：好运初来，犹宜固守，不可妄动。</p>
<p>○　问营商：商业初成，宜先立巩固之基，未可妄事更张也。</p>
<p>○　问功名：初出求名，其才未充，其时尚早，必待四五年后，方能变化腾达。</p>
<p>○　问婚姻：男女之年尚幼，未可拟亲，俟三年后，可以成就。</p>
<p>○　问家宅：此宅新造，屋宇坚固。</p>
<p>○　问疾病：病是胃火微弱，脾土过强，致中腹胀硬，有类黄疸之症。药宜消积健脾以治之。</p>
<p>○　问讼事：必是健讼，未易断结。</p>
<p>○　问六甲：生女。</p>
<p>【例】　某友来，为摄绵土生意，愿出资金，与余合业，请卜一卦，以决盈亏。筮得《革》之《咸》。</p>
<p>断曰：卦体泽上火下，泽本为水土之合，火又能生土，《革》者，合水火以革土也，其象与制造摄绵土，适相符合。占得初爻，为生意在发靭之始，爻辞曰“巩用黄牛之革”。黄，中央之色，牛属土，“革”皮也，土之外面，亦称皮，“巩”，坚韧也。摄绵土者，取粘土，和石灰，入灶，用火煅炼，其中有水有土有火，合三者而《革》成之也。初爻事在始谋，犹未可遽用其革，第示其象之坚韧，如牛革然。就爻而推论之，阅一年而革可行，阅二年而革可成，四年人皆信用其革，五六年则革成之晶，愈精愈美。初时所云牛皮，后皆为虎豹，而有文采矣。爻辞详明切合，可信可喜。</p>
<h3 id="zhou339">高岛易断 六二：己日乃革之，征吉，无咎。</h3>
<p>《象传》曰：己日革乏，行有嘉也。</p>
<p>二为内卦之主，居《离》之中，《彖》所云“己日乃孚”，二实当之。在《彖》曰“乃孚”，是天人先期其孚也；在爻日“乃革”，是时会适当可革也。既“孚”“乃革”，不言孚而孚在其中矣。二与五应，“征”者，往也，谓往应大人之命，以共启文明之运，故吉而“无咎”。《象传》以“行有嘉”释之，《离》为火，火主礼，凡国家变革之事，要不外制礼之大法，《周礼·大宗伯》所谓“嘉礼亲万民”者，此也，故曰“行有嘉”也。</p>
<p>【占】　问时运：行土运可以兴事立业，大佳。</p>
<p>○　问战征：宜择戊己日，行军接战，必可获胜。</p>
<p>○　问营商：于摄绵土生意最宜。凡新立买卖，必择土日开市大吉。</p>
<p>○　问功名：戊年或交土运必可成名。</p>
<p>○　问婚姻：可称嘉偶。</p>
<p>○　问家宅：修理旧宅，宜择土日。</p>
<p>○　问行人：戊己日可归。</p>
<p>○　问疾病：逢己日可愈，吉。</p>
<p>○　问六甲：生女。</p>
<p>【例】　缙绅某来，请占气运，筮得《革》之《夬》。</p>
<p>断曰：卦名曰《革》，去旧取新，重兴事业之象。卜得二爻，其地位在适当改革之时，知足下气运正盛，大可有为。“征吉”，征，往也。二应在五，五在外卦，谓当往外而从五，自能获吉。“己日”者，宜择戊己日起行，前往无咎。</p>
<h3 id="zhou340">高岛易断 九三：征凶，贞厉。革言三就，有孚。</h3>
<p>《象传》曰：革言三就，又何之矣。</p>
<p>三、四、五三爻，皆言“有孚”，是就《彖传》“乃孚”之辞，至再至三，而申明告示，以期其孚也。三处《离》之终，二既行《革》，则革之成败，正于三见之。操切行革，反以招败，故“征凶”；革当大事，革而不从，适以启祸，故“贞厉”。是骤革者危，不革亦危也。君子惟先求其孚而已，是以革之事未行，革之言先布，《离》为言，当《离》三爻，故为“三就”。昔盘庚迁殷，周公之告多方多士，皆反复详明，不嫌其言之烦，惟期其民之孚也。言既“三就”，则我之诚意，可深入于民心，民于此时，当必“有孚挛如”矣。或云“三就”者，如《左传》所云：“政不可不慎，务三而已，一择人，二因民，三从时。得此三者，而天人交孚矣。”其说亦通。《象传》以“又何之”释之，凡占象如《乾》之《坤》，“之”字皆作变解，谓“三就”而革，复有何变也。</p>
<p>【占】　问时运：当此有事之秋，一不谨慎，则有凶危立至，宜再三筹度而行，方得众人信服。从此而往，时运大佳。</p>
<p>○　问战征：兵，凶事也，危事也，发军之日，先宜号令申明，斯信则人任，往无不利也。</p>
<p>○　问营商：未计其盈，宜先防其亏。贸易之道，以信为主，必得众商信从，乃可获利。</p>
<p>○　问功名：必三试可就。</p>
<p>○　问婚姻：得三人为媒，可成。</p>
<p>○　问家宅：宜三迁。</p>
<p>○　问讼事：始审再审至大审，三审乃直。</p>
<p>○　问疾病：症象本危，三日后可愈。</p>
<p>○　问六甲：生女。</p>
<p>【例】　某旧藩士，来请占藩政方向，筮得《革》之《随》。</p>
<p>断曰：此卦泽水在上，《离》火在下，火盛则灭水，水盛则灭火。《彖传》曰，“水火相息”，息或作灭，亦作生，灭而复生，是即去旧取新之义也，故谓之《革》。今占得三爻，三以阴居阳，处《离》之终，按数成于三，三爻为适当革事之成，一革以后，为凶为吉，亦在三爻，知藩政之成败，即在三爻时也。“革言”者，谓用革之议也；“三就”者，谓再三酌议而行之也。如是则人心信从，而革乃无咎，否则骤革固凶，不革亦危，是明示藩政之不可不革，而亦不可骤用其革也，足下其审慎！</p>
<h3 id="zhou341">高岛易断 九四：悔亡，有孚，改命吉。</h3>
<p>《象传》：曰：改命之吉，信志也。</p>
<p>革而议之谓之言，革而行之谓之命。四爻出《离》入《兑》，当改革之交，《彖》曰“革而当，其悔乃亡”，四得专之。《兑》二曰“孚兑，吉”，《象传》谓“孚兑之吉，信志也”，四爻曰“有孚吉”，而《象》亦曰“信志”，谓举大事，动大众，必先得民心，而后可大得志也。是《革》四爻，即《兑》二爻，故其辞同，其象亦同。“改命”者，必上膺天命，下顺人心，鼎革一新，如汤武之革命是也。后世托言汤武，而妄思改命者，类皆灭亡，盖革命必有汤武之志则吉，无汤武之志则凶，“改命”之吉，专指汤武而言。《象传》曰“信志”，亦谓此也。</p>
<p>【占】　问时运：曰“悔亡”，曰“吉”，是灾悔既亡，而吉运来也。万事皆可改作，无不如志。</p>
<p>○　问营商：必是旧业重兴，大可得利。</p>
<p>○　问战征：改旗易辙，重振军令，可以开国，可以辟地，可以转败为胜，吉。</p>
<p>○　问功名：改武就文，可以成名。</p>
<p>○　问婚姻：不利原聘，利重婚。</p>
<p>○　问家宅：改作改造，大吉大利。</p>
<p>○　问讼事：灾悔已退，讼即可罢。</p>
<p>○　问失物：可寻得之。</p>
<p>○　问六甲：生女。</p>
<p>【例】　友人某来，请占气运，筮得《革》之《既济》。</p>
<p>断曰：革者去故取新之卦，在人则衰运去而盛运来也。今占得四爻，知足下之气运方盛，从前灾悔已消，此后事业重新，进而谋事，成就无疑。但不利仍旧，惟利改作，故曰“改命”。“命”，命运也，人生命运，五年一换。《彖》取“己日”，以土为用，信亦为土，如丙子运后，换入丁丑，土运正旺，故吉。凡平素不利之事，一经改革，无往不利矣。后果然。</p>
<p>【例】　明治二十八年一月三十一日，我军陷威海卫，清国北洋舰队，据守刘公岛，抗拒我军。二月五日，筮得《革》之《既济》。</p>
<p>此卦我为内卦，属《离》火，清为外卦，属《兑》金，有以火铄金之象。卦名曰《革》，革者改也，四爻正当变革之时，以火器攻打铁舰，是全胜之占也。</p>
<p>后果以水雷击沉艨舰，至十二日，北洋舰队悉败，炮台亦归我有。</p>
<h3 id="zhou342">高岛易断 九五：大人虎变，未占有孚。</h3>
<p>《象传》曰：大人虎变，其文炳也。</p>
<p>五爻得《坤》气，《坤》为虎，《兑》属正西，白虎西方之宿，故五爻有虎象。“虎变”者，虎之毛羽，变而成文，愈变而愈美者也。五居尊位，故称“大人”，为《革》之主，风虎云龙，变化莫测，为《革》之至盛至当者也，“汤武革命”，即在此爻。“未占有孚”者，大人德位俱隆，躬任制作，将为天下更新，大启文明之化，而天下之被其化者，早巳输诚悦服，不敢或后，所谓不疑何卜？无容质诸于鬼神，故曰孚在占先也。孚于人，尤孚于天，是天与之，人归之，有见其孚而不见其革者矣。上互《乾》，《乾》为大人，非“乾道变化，各正性命”之大人，曷克臻此？《象传》以“文炳”释之，五处《兑》之中，兑为泽，为金，泽谓润泽而有文也，金亦有文象，下应《离》火，《离》为光，为明，其文更著。丙火为《离》，丙即炳，故炳字，从火从丙。</p>
<p>【占】　问时运：如此大运，非“首出庶物”之大人，不克当此。若常人占得此爻，必能光前裕后，大振家声。</p>
<p>○　问战征：虎臣桓桓，威声早著，可不战而来降也。</p>
<p>○　问营商：白虎属西方之宿，西属秋，防货价至秋，大有变动。宜先订定价，自可获利，吉。</p>
<p>○　问功名：《乾》曰“云从龙，风从虎”，言各得其际会也，吉。</p>
<p>○　问婚姻：俗以白虎为不利，婚事未占先孚，犹言未嫁而先从也，为女不贞之象。</p>
<p>○　问家宅：虎动，亦不利。</p>
<p>○　问疾病：虎属寅，寅为木，是必肝木振动之症。不占先孚，必不药而愈也，吉。</p>
<p>○　问六甲：象本生女，一变则为男。</p>
<p>【例】　有某诸侯，使其庶子嗣末家，末家者幕府旗下之士也。戊辰之变，旗下之徒数百人，推末家为队长，将谋举事，其家臣五十余人，多与其谋。于是本家忧之，遣使促归，且曰若不归藩，恐朝廷有疑于本藩，祸将不测。于是议论纷起，判成两党，一在促归，一在不归，迄将一月，议终不决。一日使人招余，余应招而往，两党数百之士，充满藩邸，各述其意，余皆闻之，曰：今日所谋之事，实国家之大事也，国家之大事，关夫天数，非可以私心判决者也。不如问诸《易》占，众咸以为是，乃筮得《革》之《丰》。</p>
<p>断曰：此卦可谓适切今日之事者也。今日诸君之所论，一欲尽忠于幕府，一欲奉朝命而为国，非即《彖》所云“二女同居，其志不相得”者乎？在仆观之，卦名曰《革》，是明示以用革之象。爻为君位，辞曰“大人虎变”，“大人”者，谓应天承运之大人。虎为百兽之长，“变”，即革也，明示其人为当革之人，其时为革之时。时既当革，安得不应天顺人，以应其革乎？诸君之论，半皆泥于仍旧，不知卦象，专在去旧取新，故知仍旧者非，故有虑革之而民弗信，不知二爻三爻，皆曰“有孚”，当未革而先期其孚，至五则革道已成矣，故曰“未占有孚”。且经此一革，不特大受信用，且将率天下之民，日进于文明之化，行见重熙累洽，光被四表，即可见于此日了。宜速去此地，以归本藩，是仆所得天数之占断也。</p>
<p>两党之士，闻之皆愕然，无敢出一辞，于是主君大嘉余之占断，即日整装而归。</p>
<h3 id="zhou343">高岛易断 上六：君子豹变，小人革面。征凶，居贞吉。</h3>
<p>《象传》曰；君子豹变，其文蔚也。小人革面，顺以从君也。</p>
<p>上爻居卦之极，有德无位，必是去位之贤大夫也，故称“君子”。豹饰，大夫之服，故曰“豹变”。盖革之成，始于四，整于五，终于上，是以五之圣君，既得显虎文之灿，而上之大夫，亦得增“豹变”之华。“小人”，细民也，“面”者，向也，“革面”者，向化也，言小人皆潜移默化，于光天之下，革面洗心，欣欣然而有喜色也，是之谓“小人革面”。“征凶”者，上与三应，上之“征凶”，亦即三之“征凶”也。谓大变既定，若复纷更自取多事，必如汤之昭德建中，惟期裕后，武之修文偃武，不复用兵，是即所谓居贞则吉也。《象传》以“文蔚”释之，“蔚”，深密之貌；豹隐处雾雨，欲泽其身，以成其文，犹言君子相与于文明之治，以增服饰之光也。</p>
<p>【占】　问时运：运当全盛，光华显著，惟宜守成，无事纷更。</p>
<p>○　问营商：创业以来，有名有利，已臻美备，此后宜知足谨守。</p>
<p>○　问功名：上居卦之终，功名早极，劝令功成身退，所谓“人死留名，豹死留皮”也。</p>
<p>○　问战征：军用多取兽名，兕甲虎贲，皆用之以焕其文而扬其威也。上六爻已终，谓战已定，宜罢兵退守，不可前往。</p>
<p>○　问婚姻：上与三应，九三阳也，上六阴也，三日“三就，有孚”，当再三逑合，自可成就，吉。</p>
<p>○　问家宅：爻位在上，其宅基必高。曰“征凶”，知迁移不利；曰“居贞吉”，知居之得安也。</p>
<p>○　问失物：物已变革，寻亦不得。</p>
<p>○　问六甲：生女。</p>
<p>【例】　缙绅某来，请占气运，筮得《革》之《同人》。</p>
<p>断曰：此卦一变旧弊，改进文明之卦也。今占得上爻，曰“君子豹变”，“君子”者，谓有德无位者也，豹亦为隐居之兽，正合贵下退位闲居之象也。想曩时赞襄维新之治，以成“虎变”之文，贵下固与有功焉。豹较虎而小，虎属五爻为君，知豹变即指贵下。贵下之功绩既著，文明亦显，正可相与守成，无事多求，故曰“征凶，居贞吉”。贵下之气运如是，正可安亨纳福。</p>
</body>
</html>
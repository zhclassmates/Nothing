<html>
<head>
<title>Document</title>
</head>
<body>
<h2 id="zhou29">高岛易断 05　水天需</h2>
<p>“需</p>
<p>［31］</p>
<p></p>
<p>”字，古文作</p>
<p>，本从天，非而字，即下卦《乾》天，上卦《坎》云之象形也。《大象》曰：“云上于天，需”是也。音须，从雨得声，此字训待之义。详《彖传》下。</p>
<p></p>
<p></p>
<p>需：有孚</p>
<p>［32］</p>
<p></p>
<p>，光亨，贞吉，利涉大川。</p>
<p></p>
<p></p>
<p>▲　金文需</p>
<p>九五以阳陷阴中，待三阳之进；三阳亦欲进而未进，是以得同心之孚。虽在少时阴暗未消，而乾阳方升，自能光显亨通，而安贞有吉也。险莫如大川，上下相孚，阳长阴衰，往而涉之，必有利，惟在需其时而已。《坎》《乾》两卦，其中实，故曰“孚”；互卦《离》，为光为舟；坎水为川，以乾健临之，故“利涉”也。</p>
<p>《彖传》曰：需，须也，险在前也。刚健而不陷，其义不困穷矣。需有孚，光亨，贞吉，位乎天位，以正中也。利涉大川，往有功也。</p>
<p>此卦水气蒸发为云，云升于天，则大雨之来可立待也，故曰《需》。又《乾》为老父在内，《坎》为中男在外，倚阁之望，待子归来；又《乾》为进，《坎》为川，欲进而遭大水，必待水退而进，皆“需”之义也。凡需之为象不一，而莫急于饮食，外卦《坎》为饮食，而互《兑》口，是以九五日“需于酒食”，《象传》曰：“需，君子以饮食宴乐。”盖万物必需雨泽而得生，人则需饮食而养生，是《需》之义也。</p>
<p>以此拟人事，内卦为我，具刚健才力以求进也，外卦为彼，设危险之策略以阻我也。进则必陷于险，未可妄动，惟宜需时，或需彼之奸计败露，或需我之气运亨通，斯进而谋事，方无险阻之患矣。然世人往往虚浮轻躁，不待时机，而任气直前，未有不身陷祸患者也。此卦下卦为《乾》，惟“刚健而不陷”，故“其义不困穷”也。至九五之时，危险解释，得志尤易，自可成就大事，谓之“需，有孚，光亨，贞吉，位乎天位，以正中也，利涉大川，往有功也”。凡《易》中曰“光”，曰“光大”者，皆谓其光明正大，能奏成功也。六十四卦中，曰“利涉大川”者凡七，《需》居其首。自古创造舟揖，以济涉川，然时或风涛凶恶，多以不能忍耐，致遭覆溺，《需》卦故首戒之。惟其能需，是以“利涉大川”也。谚曰“急行者要迂回”，此之谓也。大凡人之为事，皆不当顾虑目前，与其速进而有悔，何如后时而圆功？大而求功名，以匡济国政，小而谋财产，以振兴家业，无不当待时而动也，故曰“往有功也”。</p>
<p>以此卦拟国家，下卦《乾》为人民，挟刚健之才力，欲进而参与政事；上卦《坎》为政府，禁下卦人民之暴进，示以法律。人民恐陷于危险，而不敢进，必待法网稍宽，斯可谋进矣。上卦政府，知下民有待泽之意，怜其陷于困难，布施雨泽，以苏民生，或减其租税，或谋其衣食，或开垦荒田，以资耕种，或赈发米粟，以济凶歉，故《系辞》曰：“需者，饮食之道也。”下卦之人民，具健行之德，非不思进谋国是，因时运未通，不得不隐居求志。是上下共守需道，庶几可得幸福，谓之“需，有孚，光亨，贞吉，利涉大川”也。</p>
<p>通观此卦，初九从二阳之后，有进行之志，虑遇险而难为，未敢轻进。九二，为三阳之主，本可进行，但以坎险在前，恐进而有咎，是以从容待时，即所谓“君子居《易》以俟命”也。九三，重刚而不中，独进而涉坎险，以致酿灾，惟能敬慎，尚可不败。六四，位邻九五，虽能尽其忠诚，而乏匡济之才，为下三阳所疑，未免受伤，仅得以身免而已。九五，秉刚健中正之德，以待天命，是能尽需之道也，故曰吉。上六，当爻之终，险陷已极，无复可需，虽有非意之来，“敬之终吉”。乃知需之为时，能含忍守敬，皆可免祸。需之时义大矣哉！</p>
<p>《象》曰：云上于天，需。君子以饮食宴乐。</p>
<p>《坎》云在上，《乾》天在下，阴阳之气未交，而不成雨。盖云在天上，虽有雨兆，或散而复晴，犹之君子养其才德，虽欲出而济世，而风云未会，不得施其膏泽。若怨天尤人，梯荣干进，是小人不知时命者之所为也。所谓“饮食”者，非侈意醉饱之谓，如孔子之饭蔬饮水，颜子之一簟一瓢也。所谓“宴乐”者，非溺情逸娱之谓，如考磐之足以悲歌，卫门之可以栖迟是也。以其能素位而行，不愿乎外，故曰“饮食宴乐”。余谓我国商人，以当地经营不合，出游外国，劳心劳力，自谋衣食，及一旦报内地凶歉，在外洋贩运米谷，赈济饥馑，藉以获利者，亦需之道也。</p>
<p>【占】　　问战征：需，待也，云在天上，阴阳未交，未可战也。《乾》为君子，又为武人，属主帅言。《坎》为酒，故曰“饮食宴乐”，盖言行军先备军粮也。</p>
<p>○　问营商：玩爻辞，想是贩运粮食，或开设酒馆之业也。曰“云上于天”，是云在上而雨未下，想是资本未集也，故曰《需》。</p>
<p>○　问功名：是风云未际其会，尚有待也。</p>
<p>○　问疾病：宜以饮食调剂，安乐自遣，遣久自愈。</p>
<p>○　问六甲：生男。</p>
<h3 id="zhou30">高岛易断 初九：需于郊，利用恒，无咎。</h3>
<p>《象传》曰：需于郊，不犯难行也。利用恒，无咎，未失常也。</p>
<p>“郊”者，偏鄙之地；《坎》者，水也，险也。“需于郊”者，前途为坎水所阻，必待川减退，故需。又《乾》为金，如旅客怀金，中途被水，以致滞留者。以《乾》三爻，对外卦之《坎》，各以所居远近系辞，曰“郊”，曰“沙”，曰“泥”，取渐次近险之象。此爻去水最远，不敢进而冒险，故曰“需于郊”，所谓“危邦不入，乱邦不居”之义也。躬耕郊野，无求于世，历久而不改其节，故曰“利用恒”。“恒”，不变动之义，“用恒”者，始终不变也。初九之患，相去尚远，然思患预防，恒守其贞，可以免祸矣，故曰“无咎”。此爻体《乾》，《乾》者刚健，其道以上行为常，且以初九与六四正应，苟急其应，则必有冒险之虞。今僻处远郊，以待时机，是以《象传》曰：“不犯难行也。”</p>
<p>【占】　问战征：爻曰“需于郊”，是必屯营于郊也。《坎》为险，为难，是必前进有险，故《象》曰“不犯难行也”。初为卦之始，知初次出军；曰“恒”，曰“需”，知宜久待。恒而后进，必无咎也。</p>
<p>○　问功名：卦属初爻，知为初出求名也。郊为草莽之地，“需于郊”。谓宜退居于野也。恒久也，“利用恒”，谓宜久待而后可利见也。《象》曰“不犯难行也”，谓其不涉于难；“未失常也”，谓其能守其恒，故无咎。</p>
<p>○　问营商：行商之道，以恒久为利。“需于郊”，知必前途有险，暂以货物堆积于郊，以待时而行也。《象》曰“未失常也”，知货物无损失也。</p>
<p>○　问疾病：“郊”者田野空旷之处，谓宜就野外，幽居以养病也。“无咎”，即病无害之谓也。</p>
<p>○　问六甲：生男。</p>
<p>【例】　友人左右田金作氏来告曰：有一会社，咸云利益甚多，将谋入社，请占前途吉凶。筮得《需》之《井》。</p>
<p>断曰：此卦内卦《乾》，《乾》纯阳属金，外卦《坎》，《坎》属水，有去高就下之性。且《坎》为险，谓彼设危险之计，募株主之金，将使入者皆陷之于险。然能察彼社之举动，审彼社之虚实，待其险陷既平，而后入之，是《需》之作用也。《彖传》曰，“需，须也，险在前也，刚健而不陷”也。初爻之辞曰“需于郊”，郊者，郊外之地，幸去危险尚远，足下不被其所诱，不陷于奸策，持重不变，可谓能守其常也。至五月之后，该社必有祸难，斯投机者皆退，株券亦当下落，此时买株券而入社，其后此社运必当盛大。爻象如此，是宜暂待时机也。</p>
<p>后果如所占。</p>
<h3 id="zhou31">高岛易断 九二：需于沙，小有言，终吉。</h3>
<p>《彖传》曰：需于沙，衍在中也，虽小有言，以吉终也。</p>
<p>“沙”者，近水之地，比九三之“泥”尚远，《比》初爻之“郊”近矣。“小有言”者，谓有言论之争。凡《易》之辞，患难之小者曰“小有言”。二爻进初九一等，渐近于险，有“需于沙”之象。虽有刚阳之才，足以济险，以上无君长之应，中无同僚之助，惟居柔守中，宽裕自处，是需之善也。然以去险渐近，虽未至大害，已有小言矣，故曰“小有言”。互卦为《兑》，《兑》者口也，悦言之象，《坎》者舌也，怒言之象，谓彼出怒言，而我能和解之，故曰“终吉”。“衍”，宽绰也，谓胸中宽衍，又能忍耐，终得济焉。故《象传》曰：“需于沙，衍在中也，虽小有言，以吉终也。”凡爻辞变而之成曰终，为原始以要终。“终吉”者，前凶而后吉也。此爻变则为《既济》，其爻辞曰，“妇丧其茀，勿逐，七日得”，亦可以见终吉之义也。</p>
<p>【占】　问战征：《坎》为隐伏，玩爻象，谓宜伏兵于沙漠之地。或因间谍致误，小有挫折，终必吉也。</p>
<p>○　问营商；二爻辰在寅，上值天江四星，石氏云，“天江明动，大水不具，津梁不通”，因之货物不能通运，故“需于沙”，沙，水岸也。虽小有口舌，无害商业，故“终吉”。</p>
<p>○　问时运：沙从水从少，是少有水之处，不能通舟揖也。“需于沙”，犹言时运之不能也。二爻辰在寅，又上值箕，《诗纬》云：“箕为天口，主出气”，小有言，是谗言也。然需以待之，故“终吉”。</p>
<p>○　问六甲：生男。</p>
<p>【例】　友人永井泰次郎氏，贷与金于北海道商人，某逾期未返，发信督促，未得回报，因欲自赴彼地，请占一卦。筮得《需》之《既济》。</p>
<p>断曰：《需》者，坐而待时之卦也，不宜自进而赴彼地。于《彖》曰“有孚”，见之知彼非故意延缓，因商业上有意外纷纭，为之奔走不遑也，谓之“小有言”。今后四月，即至第五爻之时，彼必可返还其金，谓之“终吉”</p>
<p>永井氏守此占，而不行，后至四月，果如所占。</p>
<h3 id="zhou32">高岛易断 九三：需于泥，致寇至。</h3>
<p>《象传》曰：需于泥，灾在外也。自我致寇，敬慎不败也。</p>
<p>“泥”者，水际湿土，即水际之地也；“寇”者，《坎》之象，灾之大也。初九之郊险尚远，九二之沙险渐近，九三之泥，身已接险，祸在目前。此爻居《乾》卦之极，过刚而不中，故当险难在前，复不介意，恃己刚强，见上位之应我，不辨时机，不察事情，一意妄进，将以救在前之险，故非坎险来迫人，人自进而逼险，譬如水不溺人，人自冒险狎水，以致其溺，故曰“致寇”也。然当此时，能操谨思持重之心，戒轻举妄动之失，及早悔悟，犹得免于灾也。《象传》曰“灾在外也”者，坎险在外卦之义。又外者，谓意外之事也。我欲救彼而却为彼所害，九三之意外也。且非灾之来害我，自我去招致其灾，故曰“自我致寇”。若能敬慎自持，量宜而进，虽坎险围绕，亦不能如我何，我自得以不败，故曰“敬慎不败也”。凡争名者毁，争利者夺，是皆非寇之罪，自招之孽也。此爻变则为《节》，其辞曰，“不节若，则嗟若，无咎”，可以见敬慎之义矣。又如九三、六四虽阴阳相比，不相为助，而却相为害，《易》中此类之比，谓之害比。</p>
<p>【占】　问战征：九三居内卦之终，逼近外卦，《坎》为寇，亦为灾，故曰“灾在外也”。有敌来寇者，谓寇至，有我自去招敌者，谓“致寇至。”必谨慎自持，先立于不败之地也。</p>
<p>○　问营商：“泥”拘泥也。行商之业，宜流动，不宜拘泥，若拘泥不化，内有疑忌，遂致外生变端。慢藏海盗，即以致寇也，可不谨慎哉！</p>
<p>○　问功名：爻曰“需于泥”，泥水际污泥也，需于此，则必将下流而难期上达矣。其不败也亦仅免焉。</p>
<p>○　问婚姻：《易》以寇与婚媾并言，谓寇则必非婚媾，是怨偶也。“需于泥”，不进之象，于婚事则必不成。</p>
<p>○　问六甲：生男。</p>
<p>【例】　佃岛在监之时，占西村三濑及余三人之身事。</p>
<p>余之谪佃岛也，与同囚西村胜藏、三赖周藏，最亲密。一日二人叹曰：我侪有一大难事，须相与计划之。余问故，曰：昔役所有大会议，吾二人为所驱使，事繁议长，入夜渐散，因窃叩所议何事。或曰狱官等议，谓方今菜油价低，菜种价贵，购贵价菜种，制低价菜油，徒劳役徒，反遭损失。今后废制油之业，用此役徒，从事于横须贺船渠之造筑。役徒中有嘉右卫门者，长于指挥，委以指挥之任；胜藏者，长于计算，委以计算之任；周三者，善医，使以诊视役徒之病。亦今日之良策也。且熟见此三人，皆有一癖，非可以寻常视之，他日放免，恐生他事，再罹刑狱，使渠等罪上累罪。是亦可悯，不如长拘留驰使工事，免生他祸，是亦仁术也。会议如此，盖狱官等为此议者，凡幕府之例规，官所收入，以其半额称役得，吏员取之半额贮蓄之。此事若行，吾三人之灾害非浅，子请筮之。乃先为胜藏占之，遇《需》之《节》。</p>
<p>断曰：需，须也，坎险在前，乾健临之，将涉水而不轻进之卦也，辞曰“需于泥，致寇至”。九三居内卦之终，最近外卦之坎险，可谓危地也，《象传》解之曰：“灾在外也”。按此灾非横须贺之事，曰“在外”者，必别致之者。吾子有远虑，非犯法而脱役，亦必不复犯他罪者。然则吾子之灾，其或病乎？若有罹病，吾子须自爱，《象传》曰：“自我致寇，敬慎不败也。”</p>
<p>次占周三，遇《鼎》之《旅》。</p>
<p>爻辞曰：“鼎有实。我仇有疾，有我能即。吉。”</p>
<p>断曰：吉也。《鼎》者，重器而不可容易动者也，况其中有实乎？且风变而为山，山者止而不迁者也，可知其身依然不动。又欲动我者，即“我仇”也，今日“我仇有疾，不我能即”，“有疾”者，无力，其不能动我可知也。横须贺之事，不足忧也。</p>
<p>终乃占余，遇《艮》之《渐》。</p>
<p>爻辞曰：“艮其辅，言有序，悔亡。”</p>
<p>余惑之，熟考者久之，既而乃得其悟曰，辅者，口颊也，“艮其辅”者，不妄言也。其下曰“言有序，悔亡”，余他日必有得言语之秩序，为在上者所赏识，可得免罪也。</p>
<p>断虽如是，当时尚不知后日应验如何。后胜藏果罹脚疾，殆陷危笃，得周三敬慎看护而愈。周三由当任吏员免职，横须贺之事遂废，皆得赦免。余为占吏员和田十一郎氏身事，以事能中理，许期半而赦。</p>
<p>【例】　明治二十七年五月，朝鲜国东学党乱起，我国与清国有《天津条约》，六月六日，我国派军前往，至二十三日，朝鲜兵与我兵争斗。其事专依清国政府之命，于是有与清国开战之兆。筮得《需》之《节》。</p>
<p>断曰：此卦有水在天上之象，黑云在天，势将降雨，待时而举，必能奏功也。以内卦为我，乘阳健而将进，外卦为清国，设坎险而陷我，惟我刚健不陷，故不至困穷，待五爻之时，可以进师，谓之“需，有孚，光亨，贞吉，位乎天位，以正中也”。“天位”指九五之时；“利涉大川”者，谓海军必能获利；“往有功也”者，谓陆军必得成功。盖此卦五爻六爻阴阳各得其位，谓得天时之象；三爻以阳就阴，四爻以阴后阳，谓得人和之象；惟二爻阳在阴位，于地利大有所缺。今占得三爻，是本年六月，已将向危险之地，谓之“需于泥”，《传》曰“自我致寇，敬慎不败也。”“需于泥”者，谓进退不得如意；“自我致寇”者，谓自我进入也。四爻当七月，辞曰“需于血，出自穴”，此爻居三与五之间，有火，谓穴出火而见血，当预防地雷。按凡四十日间，须择屯营要地，使敌不能袭我，八月上旬，持五爻之气运，一举可以奏大功也。</p>
<p>反是而观，此卦于清国气运，“将转入《需》之下卦为《讼》。如左：</p>
<p>《彖辞》曰：“讼：有孚，窒惕，中吉，终凶。利见大人，不利涉大川。”</p>
<p>《彖传》曰：“讼，上刚下险，险而健，讼。讼有孚，窒惕，中吉，刚来而得中也；终凶，讼不可成也。利见大人，尚中正也；不利涉大川，入于渊也。”</p>
<p>此卦上卦天为日本，下卦水为清国，天气上腾，水流陷下，以卦象见之。天者刚健而威，水者陷下而危险困难。然困而思奋，欲藉公言而争是，是以得占《讼》卦也。清国遭此逆运，计谋筹策悉不达，谓之“讼，有孚窒”。天运如此，故曰“惕中吉，终凶”。且讼之时，非成事之时，故曰“讼不可成也”。但至五爻之时，从大人之意而处事则可，故曰“利见大人”。又于此卦用海军则大败，有军舰覆没之患，故曰“不利涉大川，入于渊也”。</p>
<p>呈此占于大本营某贵显，是月二十八日，《国民新闻》及《报知新闻》皆揭载之。我国得需之盛运，凡四十日后，陆军胜牙山及成欢之役，海军于丰岛及黄海得大捷。清国遭《讼》之逆运，陆军大败牙山及平壤，军舰至沉没，“入渊”之辞，为不虚也。就占后四十日计之，恰于三十九日得大胜也。又此战终局，《需》之上六，“有不速之客三人来，敬之终吉”，后果俄、英、美三国公使来议议，敬而容纳，则终吉也。</p>
<h3 id="zhou33">高岛易断 六四：需于血，出自穴。</h3>
<p>［33］</p>
<p>《象传》曰：需于血，顺以听也。</p>
<p>《坎》阴为血之象，坎险为穴之象。此爻与上六同言穴者，以体《坎》也。血者杀伤之地，穴者险陷之所，此爻入坎险杀伤之地，为寇所伤，故曰“需于血”。“需于血”者，承前爻“致寇”而言也。盖六四重阴才弱，居坎险之初，以一阴柔之资，为三阳所迫，临大难之冲，惟能顺以从时，不竞于险难，虽受小伤，不至大凶，终得出险。六四上《比》九五，为九五所救，出九死而得一生，故曰“出自穴”，犹孔子解匡人之围，文王脱前羑里之难也。夫云出于地，升于天，无不由穴，故有“出自穴”之义。且此爻居外卦之始，又有出之象，变则为夬，有决出之义。《象传》“顺以听也”者，谓能顺从九五之训诲也。《坎》为耳，有听之象。</p>
<p>【占】　问战征：四为《坎》之始，《坎》为血卦，“需于血”，是战之受其伤也。“出自穴”，是虽伤而犹能出于险也。其所以出险者，盖不在强争，而在顺听也，顺斯免害矣。</p>
<p>○　问家宅：曰需血，曰出穴，有出幽谷迁乔木之象。顺者家道顺也，吉。</p>
<p>○　问营商：玩爻辞，想必是采取矿产也。“出自穴”，斯得利矣。</p>
<p>○　问功名：所谓呕尽心血，方得出人头地，故有《需》血出穴之象。</p>
<p>○　问疾病：想是呕血之症，必须调养气血，使阴阳和顺，自可出险得生。</p>
<p>○　问六甲：生男。虽小有险难，终获安产。</p>
<p>【例】　明治十九年，知友英国人工学博士某来告曰：余有一女，为法国公使馆书记官某氏之妻，今将分娩，适遭难产，命迫旦夕，愿一筮而卜吉凶。筮得《需》之《夬》。</p>
<p>断曰：《需》者，待也，万事以待为义。今临难产，惟待其分娩之速也。爻辞曰需，是不能速产也。九五，尚有可待，至上六无可复待矣。知此《易》理，以应其事变，当別求施治之策而已。以全卦象产妇之妊体，九三居阴门之位，阳爻变阴，即得安产之意。今筮得六四之阴，以阴柔而处于险，显见难产之象。且四爻位属腹部，有截开母腹之象。何者？爻辞“需于血”之血，非产血，乃鲜血也；“出自穴”之穴，非阴门，乃截开之穴。宜延外科，别施妙术，若夫侥幸九五之酒食，因循姑息，以延待分娩之期，恐至上爻“入于穴”之时，母子俱难保矣。爻象如此，宜速施应急之术，以图妊妇之安全也。</p>
<p>某氏闻此占断，大喜，速告医师，截开腹部而产，其子虽死，其母幸得生全。</p>
<h3 id="zhou34">高岛易断 九五：需于酒食，贞吉。</h3>
<p>《象传》曰：酒食贞吉，以中正也。</p>
<p>五爻阳刚而居尊位，居中得正，克尽其道，以此而需，何需不获？《篡言》曰：“万物需雨泽，人需饮食，天下需涵养，需之时义大矣哉！”饮食者，人各需以养生，惟人君不需自养，而需饮食以养天下。斯休养生息，使天下之民，人人乐其乐，利其利，咸餍袄于深仁厚泽之中，故曰“贞吉”。然或妞狃于豆区釜钟之小惠，逸乐自耽，不知警戒，则坠其成业者，往往有之，是谓失其中正也。《象传》曰，“酒食贞吉，以中正也”，戒之深矣。且九五君德，尚在险中，需人共济。初爻乐躬耕以求志，二爻惕人言而复退，三爻守敬慎以免灾，至四爻则出穴而进也，上爻则不速而来也，五爻数来时可，众贤并进，斯时人君适馆授餐，礼隆养贤，贤才亦各效才能，以匡济天下。教稼明农，画并授田，首为民生谋衣食之源，不复使天下有一夫冻馁，即遭荒凶，亦必蠲赈周济，倍切人饥己饥之忧。是王道之久而成化者，其即在需之道乎？《彖传》曰，“需，有孚，光亨，贞吉，位于天位，以正中也”，此之谓也。此爻变则为《泰》，天下泰平之象也。</p>
<p>【占】　问战征：爻辞曰“需于酒食”，是得胜旋师，有犒赏策勋之象，故曰“贞吉”。</p>
<p>○　问功名：是为鹿鸣宴乐之时也，吉。</p>
<p>○　问营商：五互《离》，辰在午，上值柳，附星有酒旗，有外厨，主宴享饮食，知必是酒馆粮食等业。又《坎》为人，为纳，知其商业必输入有余也。故“贞吉”。</p>
<p>○　问婚嫁：《需》四爻为《泰》，《泰》六五曰“帝乙归妹，以祉元吉”；又九三曰“于食有福”，此即“需于酒食”之义也。“有福”，故“贞吉”。《象》曰“以中正也”，是谓得婚嫁之正也。</p>
<p>○　问六甲：生男。得子必置酒设席，古今皆然，故爻曰“需于酒食”。</p>
<p>【例】　某氏来自某县，曰：今欲谒某贵显，有所恳请，请占贵显之待遇如何？筮得《需》之《泰》。迎头痛击辞曰：“九五：需于酒食，贞吉。”</p>
<p>断曰：《需》者，须也，待也。凡疏远未晤者，偶然相会，必多欢乐。卦象如是，由是观之。足下访贵显，贵显必悦而迎之，加意厚待，淹留京中，屡得招待飨宴，共话旧事，可受敬爱也。故曰“需于酒食，贞吉”。</p>
<p>其后某氏来谢曰：依君之占箍，往访贵显，甚为厚遇，且得达志愿。神《易》妙机，甚灵！</p>
<h3 id="zhou35">高岛易断 上六：入于穴。有不速之客三人来，敬之终吉。</h3>
<p>《象传》曰：不速之客来，敬之终吉，虽不当位，未大失也。</p>
<p>上与四共《坎》阴，有穴之象。上爻居外卦之终，出而无可行，故曰“入于穴”。“有不速之客三人来”者，谓内卦三阳，不招而皆来也。惟柔顺不拒绝，无妒嫉争竞之心，一以敬礼相待，彼三阳虽刚断，无争夺之意，故曰“敬之终吉”。“敬之”二字，暗含前爻“酒食”之意；“终吉”之义，与九二同。上六阴而居险，无复可需，然能敬而下贤，是无失也，故《象》辞曰：“虽不当位，未大失也。”</p>
<p>按：位者六爻六位，位当者，谓得正位，位不当者，谓不得正位也。是《易》之通例也。然其中亦有差别，《象传》曰位者，多指九五之君位。又《象传》中为生卦法而说位者，六爻之正位也，《小畜》、《同人》、《大有》、《噬嗑》、《家人》、《归妹》、《渐》、《涣》、《既济》皆一是也。又《象传》中说位亦有数义。说六爻之正不正者，《履》之六三，《否》之六三，《豫》之六三，《噬嗑》之六三，《晋》之九四，《蹇》之六四，《解》之九四，《震》之六三，《丰》之九四，《旅》之九四，《兑》之六三，《中孚》之六四，《小过》之九四，《未济》之六三，皆是也。于三四两爻说之者，盖二五之位虽不正，有刚中柔中之义。又以初上为无位之地，不主说位。位当者吉，位不当者凶，然又有以位不当之为吉者，《大壮》六五之《传》是也。又于九五有专说君位者，《比》、《否》、《巽》、《节》之《传》是也。又有系不当位之辞者，《需》上六之《传》、《噬嗑》之《象传》、《困》九四之《传》是也。盖不当位与位不当，其义稍异。不当位者，本非正不正之谓也，故《需》之上六，以阴居阴，虽得正者，尚有不当位之称。位者谓五之君位也，故《需》之上六及因之九四，共于君位比近之爻说之。叉按此卦中曰“难”，曰“败”，曰“寇”，曰“血”，曰“穴”，曰“陷”，曰“有言”，曰“孚”，曰“入”，曰“酒”，曰“食””，曰“宴”，曰“乐”，曰“郊”，曰“沙”，曰“衍”，曰“听”，皆《坎》之象，可知圣人观象，自有妙用也。一说“不速”，谓非不召而来也，需待也，谓需缓之意。观初、二、三、四诸爻，曰“于郊”，曰“于泥”，曰“于沙”，曰“出穴”，皆渐渐而进，不速而来，谓其迟缓而来也。“三人”者，即《乾》卦三阳。此说亦通。</p>
<p>【占】　问战征：上为《坎》之终，穴谓坎险，“入于穴”，谓凭险以自守也。“三人”者，谓内卦三阳；“不速”者，自来也，谓有敌兵三面来围。既入险地，不宜再战，宜以礼貌相接，以和解之，故曰“敬之，终吉”。</p>
<p>○　问营商：《坎》劳卦，万物之所归也，故曰入穴。穴，窟也，谓贮藏货物之地。“三人来”者，买客也，敬礼以接之，是得价则售，故“终吉”也。然《坎》为水穴，不宜藏货，幸而客来即售，故曰“虽不当位，未大失也”。</p>
<p>○　问家宅：此屋必幽暗潮湿，幸有三面阳光来照，故曰吉。</p>
<p>○　问婚姻：《需》六变《小畜》，《小畜》上九曰“妇贞厉”。称妇谓已嫁之女，故曰“不当位”，以其“贞厉”故“终吉”。“入于穴”，有生同室死同穴之义。“三人来”者，媒人也。</p>
<p>○　问疾病：曰入穴，凶象也；曰“终吉”，终而后吉，于病亦凶。</p>
<p>○　问六甲：生男。曰“终吉”，必少男乃吉。</p>
<p>【例】　明治二十二年十二月，友人神保长兵卫之妻，罹胃癌而卧，余占其生死。筮得《需》之《小畜》。</p>
<p>断曰：《需》者待之意，又为游魂之卦。游魂者，即人之魂魄离其体而出游之谓也。是天命既绝，然需缓有待，暂时犹可保余命也。</p>
<p>此占以上爻居全卦之终，无所可往，往则复也，故病不愈而死，魂魄复其本也。爻辞“入于穴”者，埋葬之兆；“有不速之客三人来”者，谓僧之来而送葬也；“敬之终吉”者，谓安心坚固，得成佛也。此卦虽原来非归魂之卦，由爻辞而知其必死也。</p>
<p>后不日果殁。</p>
<p>【例】　中野梧一氏，向住大阪，余之所知，偶新闻纸报其自杀，众说纷纷。余惊其事之意外，以为斯人之俊才，何至穷迫如斯？若生前闻之，尚代为处置，今无如之何也，亦可惜矣！适友人来谈，又及此事，讶其致死之由未明，友人请余筮一卦，筮得《需》之《小畜》。</p>
<p>断曰：中野氏从事于商业，商业中所谓“入于穴”者，其矿山采掘之事乎？“有不速之客三人来”者，以事业不如心愿，得失不相偿，资金之负债，迫其偿期，屡受财主苛督，无策可出，遂忍心而自灭也。《坎》为加忧，为心病，互卦《巽》为风，是疯癫病之象也。又此卦为游魂之卦，是神魂不定也。</p>
<p>其后传闻事实，果如此占。</p>
<p>【例】　一日友人伊东贞雄氏来告曰：余小儿自幼为京都吴服商某之斡人，近来久绝消息，余甚忧之，幸请一筮。筮得《需》之《小畜》。</p>
<p>断曰：《需》者待也，内卦《乾》为老父，待外卦《坎》中男，消息之象。今得上爻，其辞日“入于穴”，想必令郎与同僚三人，流连花柳之巷，耽女色也。然此爻变则为《巽》，《巽》为风，为入，是本月之末，可必与同僚归宅也。果如此占。</p>
<p>爻神之验，随时随变，不可拘执。如此卦“入于穴”一语，皆当活用，方见灵变。读者宜玩味之</p>
<p>［34］</p>
<p></p>
<p>。他各爻亦皆如此例，爻辞得豕字，小为鼹鼠，大为象，就其形而活用之类是也。考《易》象者，不可不知此义也。</p>
<p>【例】　明治三十一年，占陆军之气运，筮得《需》之《小畜》。</p>
<p>断曰：《需》者，险在前，故有待时而进之象，是以曰《需》。我国憾兵备之不足，将扩张军备，充实国防。在欧洲各邦，赞我进步之速，而益知将来之可畏，尝遣海陆军参谋，屡来观我兵备。故内则要整顿兵备，外则礼遇来宾，使邦交益密，不启猜疑，谓之“有不速之客三人来，敬之终吉”也。</p>
</body>
</html>
<html>
<head>
<title>Document</title>
</head>
<body>
<h2 id="zhou155">高岛易断 23　山地剥</h2>
<p>“剥</p>
<p>［106］</p>
<p></p>
<p>”字从刀，录声。录，《说文》“刻木也”《归藏》则作刀刀，从两刀。卦体上《艮》下《坤》，《艮》为山，《坤》为地，“山附于地”也。卦德五阴一阳，一阳居上，五阴在下。所谓山者，亦贲耳，阴盛阳微，有发发乎山崩为地之象。《彖传》不曰山在地上，而曰“山附于地”，“附”，寄托也，已难保安止而不动矣。日削日剥，势所必至，故名此卦曰《剥》。《剥》继《贲》而来，以《贲》之饰极，反而为《剥》，《离》变为《坤》，火化为土，土旷山微，所始培塿，《剥》之易易，是小人众而君子孤也。对卦为夬，夬五阳盛长，决去一阴，故曰“利有攸往”；《剥》五阴盛长，剥落一阳，故曰“不利有攸往”。</p>
<p>剥：不利有攸往。</p>
<p></p>
<p></p>
<p>▲　篆书剥</p>
<p></p>
<p></p>
<p>▲　篆书剥</p>
<p>《彖传》曰：《剥》，剥也，柔变刚也。不利有攸往，小人长也。顺而止之，现象也。君子尚消息盈虚，天行也。</p>
<p>《彖传》曰：“剥，剥也。”《序卦传》曰：“剥者尽也。”《杂卦传》曰：“剥烂也。”或又为脱，为落，为褫，为裂，为击，是悉取剥消之义。《剥》为阴阳消长十二卦之一。《乾》之时，一阴始生于下，为《姤》，为《遁》，阴柔益长，阳刚渐消，刚变为柔，至此仅存上之一阳而已。今一阳又将消尽，故名曰《剥》。阳为君子，阴为小人，五阴灭一阳，是“小人道长，君子道消”，故曰“不利有攸往，小人长也”。卦体《坤》为顺，艮为止，君子观此象，宜体《坤》之顺，法艮之止，顺以安分，不与小人争功，止以待时，不与小人竞进，“消息盈虚”，合乎天行，方默持乎气数，以待一阳之来复也。当此剥乱之会，君子退居无位之地，顺其分，止其身，留作硕果转移之机，正赖有此君子也。故夬之一阴尽，而姤之一阴即生于下；《剥》之一阳尽，而《复》之一阳即生于下。此即“消息盈虚”，天行之循环也。</p>
<p>以此卦拟人事，凡命运之通塞，家道之盛衰，以及富贵、贫贱、寿夭、疾病皆存焉，其实原不外夫阴阳消长。阴阳二字，在人则分邪正，在心则判理欲，在事则别公私。邪人众则正人孤，欲心炽则理心亡，私事兴则公事败，家道因之衰，命运因之塞，危亦甚矣。人当此时，亦惟顺而止，任天行之自然，若欲强而往之，恐必多不利焉。盖剥之害，自下而来，渐剥渐近，初而剥床之足，继而剥床之辨，终而剥人之肤，阳愈消，阴愈长矣。虽有三之照应，五之调护，而硕果之存，系而无用。大厦将倾，独木支之，巨舟将覆，一索系之，少存也，虽曰人事，岂非天命哉！家道之衰而复盛，命运之塞复通，皆伏此一阳以作转机耳，则保此一阳之孤存，岂可不慎哉！</p>
<p>以此卦拟国家，是古今国家治乱之所由来也。大乱之来，不自乱始，至乱极而祸不可力挽矣。正当乱极之时，小人盈廷，忠臣受戮，志士殒亡，以柔变刚，刚阳殆将剥尽矣。如夏之龙逢，殷之比箕，其精忠一往，而辄遭不测者，自古以来，类皆如是，是所谓“不利有攸往”也。惟若微子之去殷，太公之避纣，我国菅右相之遇贬，为能顺而止也。小则谓明哲之保身，大则谓待时而翊运，《剥》之上九，所云“硕果不食”者，即指此翊运之君子也。在小人虽同恶相济，其间岂无稍知名分，顾惜忠良？如《剥》之六三，能应上九，《剥》之六五，能制群阴，以其柔居阳位，因能抑阴以扶阳，是为卦中一阳来复之机，即国家危而复安之兆也。天行循环，其运如斯，为国家者，不幸而时当剥乱，宁可顺止，毋为“攸往”，斯得矣。</p>
<p>通观此卦，阴盛剥阳，九月之卦，肃杀之气，剥落万物之象也。夫阴阳消长，天行也，治乱盛衰，世运也。造化之理，文胜必敝，朝华之草，夕而零落，此《剥》所以次《贲》也。夫祸起于微，悔生于终，强与之争，终必致灾，安而自守，可保厥初，《系辞》所以戒其攸往，勉其顺止者，即此理也。初为祸之始，《剥》之渐也；二则较凶矣；三知从正，其势自孤；四虽剥至于肤，灾切近矣；五居尊位，独能调剂群情，招怀以恩，女子小人，各安其分，使相率以从阳，不至进而剥上，上爻硕果之得以存者，赖有此耳。善变者，转祸为福，不善变者，化吉为凶，是以剥则始凶，而终则不凶也。</p>
<p>《大象》曰：山附于地，《剥》，上以厚下，安宅。</p>
<p>地之厚，足以载山，山之重，足以镇地。地在下，故取广厚，山在上，故取安镇。曰“山附于地”，如物之寄附然，则山几摇摇欲动，不得安止矣。上谓人君也，山附于地，犹云君附于民，则君亦危矣。君当此时，所宜厚其下以保其宅之安。上卦《艮》，下卦《坤》，《剥》之渐自下起，故曰厚其下。下厚则上安，即所谓地厚而山安也。爻中曰“床”，曰“舆”，曰“庐”，多取宅中之物，《象》曰“安宅”，从其类也。</p>
<p>【占】　问时运：运不甚佳，宜安定自守，无咎。</p>
<p>○　问商业：须厚其资本，聚积货物，附运出洋，必获利也。商以剥人之财为利，故吉。</p>
<p>○　问家宅：寄居之宅，可出资买归，自己之宅反不利。</p>
<p>○　问战征：防敌袭击，宜厚其兵力。</p>
<p>○　问疾病：魂不附体，恐不吉。</p>
<p>○　问行人：附伴而行，即可归宅。</p>
<p>○　问六甲：生女，始危后安。</p>
<p>○　问失物：得则得矣，恐有残缺。</p>
<h3 id="zhou156">高岛易断 初六：剥床以足，蔑贞，凶。</h3>
<p>［107］</p>
<p>《象传》曰：剥床以足，以灭下也。</p>
<p>床者，人所坐卧也，此卦上实下虚，床亦上实下虚，故取其象。阴之剥阳，自下而上，初在下，象床之足，故先剥以足。床有足而立，剥足则倾矣，倾则凶。“蔑”，灭也，“贞”，正也，阴之剥阳，即邪之灭正，是小人之害君子也，故曰“蔑贞凶”。《象传》曰“以灭下也”，以床言，足在下，以爻言，初亦在下，故曰“灭下也”，是剥之始也。一说，“贞”即桢，《程传》“辨”谓干，则以贞为桢，可备一解。俞氏以“剥床以足蔑”为句，谓固执而不乱，变则凶，是又一解也。</p>
<p>【占】　问时运：目下运当剥削，防有足疾。</p>
<p>○　问商业：堆积货件，防底部朽烂，或载运出洋，船底受水，被坏。</p>
<p>○　问家宅：防柱础门限，有损将倾。</p>
<p>○　问战征：防敌攻地道。</p>
<p>○　问行人：有足疾，不能归也。</p>
<p>○　问疾病：是足少阴之症，正不胜邪，凶。</p>
<p>【例】　相识某商来，请占气运，筮得《剥》之《颐》。</p>
<p>断曰：《剥》自下剥上，剥床以足，是下灭上，有奴仆灭主之象。今占得初爻，知足下用人不当，防下有不安本分，逞强而轻蔑主人者。爻象如是，足下宜注意焉。</p>
<p>其人谢而归，后闻知渠家雇人不下数十辈，因多不得力，主人拟减其给，下人各怀不平，结党而掠主家之财，致主家被困。悉与爻象相符。</p>
<h3 id="zhou157">高岛易断 六二：剥床以辨，蔑贞凶。</h3>
<p>《象传》曰：剥床以辨，未有与也。</p>
<p>“辨”，《程注》谓“床之干也”，是床足之上，床身之下，分辨处也。初剥足，二剥辨，阴渐而进也。剥至于辨，床愈危矣，邪盛蔑正，凶与初同。《象传》曰“未有与也”，指上九言，谓二与初，同恶相济，谋《剥》上九，上九孤阳在上，未有应与。《象》盖为上九危也。</p>
<p>【占】　问时运：自去年来，逐渐低下，被人剥削，不能辨白。凶。</p>
<p>○　问商业：置办货物，价渐剥落，不能获利也。凶。</p>
<p>○　问家宅：“辨”，亦通变。言家宅速宜变迁，方得避凶。</p>
<p>○　问行人：办装即归。</p>
<p>○　问战征：未有应接之军，不可动也，动则凶。</p>
<p>○　问疾病：病人已著床，未有良医，防不治也。凶。</p>
<p>○　问六甲：生女难育。</p>
<p>○　问失物：未能复有。</p>
<p>【例】　有一绅士来，请占气运，筮得《剥》之《蒙》。</p>
<p>断曰：此卦五阴剥一阳，故曰《剥》。二以阴居阴，本与五相应，欲同《剥》上爻，五爻以柔居阳，且与上比，不复剥上，二将并以剥五。“辨”，为床之干，“干”，床两边也，故见二有两边并剥之心，是不顾义理，只知剥人利己者也。然如此以剥，难免凶矣，故”《象传》曰，“未有与也”，言此等人，必无好相与也。</p>
<p>绅士听之，如有所感而去。后闻其人贷亲族巨万金，不思感谢，反欲灭没亲族，是最不义也《易》理能隐抉其奸，灵显可畏。</p>
<h3 id="zhou158">高岛易断 六三：剥之，无咎。</h3>
<p>《象传》曰：剥之无咎，失上下也。</p>
<p>以阴居阳，与上相应，其类属阴，故其心在助阳。当群阴剥阳之时，为三独应刚，是以小人而保全君子者也，许以“无咎”，不没其善也。《象传》曰“失上下也”，谓其处上下诸阴之间，独能去党而从正，是失其党也，故曰“失上下也”。</p>
<p>【占】　问时运：运虽不正，能反其所为，可以免咎。</p>
<p>○　问商业：同帮皆望高价，已独潜行脱售，虽失同帮之意，而独得利。</p>
<p>○　问家宅：去其椽瓦，平其基地，剥落改造，无咎。</p>
<p>○　问战征：是军中最有计谋者也。虽不与诸军约会，独自进攻，可得胜也。无咎。</p>
<p>○　问疾病：宜消导攻伐之剂，服之得愈。</p>
<p>【例】　明治十七年冬，横滨洋银商某来，请占气运。筮得《剥》之《艮》。</p>
<p>断曰：剥者山崩为地之卦，故曰《剥》。五阴渐长，将剥灭一阳，剥者，夺也，削也。今占得三爻，三爻阴居阳位，与上一阳相应，是虽与群阴同党，独不与群阴同志，故“无咎”。犹是同此卖买，而能独出心裁，人弃我取，当必获大利。就剥之一卦言，谓山变为地，可见今时价高如山，易一时有低落如地之象。占者宜留意焉。</p>
<p>后某来谢曰：今回为朝鲜事，洋银腾贵，余信《易》占所云，就高价卖之，一时间得数拾万元。《易》占高妙，不可测度如此，感服感服！</p>
<h3 id="zhou159">高岛易断 六四：剥床以肤，凶。</h3>
<p>《象传》曰：剥床以肤，切近灾也。</p>
<p>剥之灾，萌于初爻，至四爻，渐逼渐近。四以阴居阴，与初二同恶相济。在初二居内卦，卦分内外，床隔上下，距上爻远，所剥仅在“足”与“辨”。四爻与上同卦，愈近则剥愈甚，故直及于“肤”。就爻次第观之，初为床足，二为床辨，三爻为床身，四爻则为床上之人身。艮为指，为喙，有人身之象，故曰“剥床以肤，凶”。《象传》曰“切近灾也”，剥及于肤，灾及其身矣，故曰“切近灾也”，深为一阳危焉。剥者，小人剥君子，宜为君子凶矣，初、二、四三爻，不曰君子凶，而第浑言曰凶，知剥之害，国破家亡，君子固凶，而小人亦难免于凶也，故统象之曰“凶”，意微哉！一说以“肤”作箦，箦，床板也，足备一解。</p>
<p>【占】　问时运：运大不佳，有身体受伤之惧。</p>
<p>○　问商业：恐剥耗过甚，又防意外之祸。</p>
<p>○　问家宅：此宅必破败不堪，居人亦寥落，致防倾塌。</p>
<p>○　问战征：恐主将有灾。</p>
<p>○　问疾病：凶。</p>
<p>○　问六甲：生女，产妇亦可危。</p>
<p>【例】　富商某来，请占气运，筮得《剥》之《晋》。</p>
<p>断曰：剥之为灾，由远及近，当其远时，其为灾小，犹可避也，及至切近，虽避难免。今占得四爻，四与上同卦，灾已切近，曰“剥床以肤”，则剥及肌肤矣。推其灾所来，知必足下同居中，且为切近相待之人。或祭祖祈神，期可免灾，然恐亦难保矣，并宜速作避居之计。又云占象既凶，并须参观容貌，如印堂有黑赤气，或天庭有细赤盘现，必难免祸。今足下幸血色得宜，不露灾形，避地或可免也。</p>
<p>某氏听之大惊，遂避居相州汤本，不料某伙友以贩米赴北国，在大阪赌买米市，大遭耗剥。此伙友平素诚实，为某所亲近，故以数万金委托之，未尝疑也。今遭此大耗，伙友忽复生奸计，瞒着主人，隐蔽资财，拼以一死，向亲族朋友，遍谢其罪。事出无奈，亦不复究问。《易》占之垂示昭彰，可不慎哉！</p>
<h3 id="zhou160">高岛易断 六五：贯鱼，以宫人宠，无不利。</h3>
<p>［108］</p>
<p>［109］</p>
<p>［110］</p>
<p>［111］</p>
<p>《象传》曰：以宫人宠，终无尤也。</p>
<p>五为尊位，以阴居阳，与上比近，知群阴上逼，一阳已危，无可再剥，阴存护阳之计；以阳制阴，阴众阳孤，必不受制，不如率阴以从阳也。曰“鱼”，曰“宫人”，皆阴象。曰“贯鱼”，犹言率众阴而成贯也；曰“宫人宠”，是以宫人而受一阳之宠也。一阳既得免剥，众阴亦得免凶，故曰“贯鱼，以宫人宠，无不利”。《象传》曰，“终无尤也”，六五为群阴之首，能率群小而慑服于君子，硕果之得保存者，五爻之力也，故曰“终无尤也”。剥者，众阴皆欲剥阳，惟三五阴而居阳，能为一阳委曲保护。初以阳居阴，只知有《剥》，《剥》之灾，实起于初，盖以初卑微下贱，非仁之九者也。</p>
<p>【占】　问时运：目下气运堂皇，事事圆到，百无不利。</p>
<p>○　问商业：可得满贯满万之利，北海海产生业尤佳。</p>
<p>○　问家宅：有妇女主家之象。</p>
<p>○　问战征：须行离间敌军之计，可获胜也。</p>
<p>○　问疾病：是阴亏之症，须自珍爱，尚可无忧。</p>
<p>○　问行人：有外宠，必将携伴而归。</p>
<p>○　问六甲：生女。</p>
<p>【例】　横滨境町森锭太郎氏者，为英国外商书记，明治十四年春，腹内疼痛，请内外医诊察，服药无效。疼痛益甚，渠毋请余占之，筮得《剥》之《观》。</p>
<p>断曰：《剥》者剥落，至上爻，则一阳将尽，有精神消灭之象。占得五爻，速施治疗，尚可出万死而一生。爻辞曰“贯鱼，以宫人宠”，贯，穿也，以针穿物也，谓宜用针刺其穴也。余不通医道，且于针治，不知其适否，惟以《易》象言之而已。试以针治施之。</p>
<p>母氏曰：有东京针治家若宫氏，与伊宅相近，可招治。余曰：爻辞曰“以宫人宠”，其人适姓若宫，最妙，可速招之。其母归即招若宫氏诊察。若宫氏来，先抚患者肢体，并闻病状，如有所感，少间曰：是余所经验之症，再迟恐不及治矣！即时针治，二三时间腹中雷鸣，是平愈之兆。居时而腹不鸣，则术无所施，及针后果腹鸣。苦闷忽灭，不日平愈，《易》之妙理，可谓无微不著也。</p>
<p>余常语中村敬宇氏以此占，氏大赏，赞之曰：以“贯鱼”爻辞，充针治，他人所不能及，子之活断，敬服敬服！又医之姓适合若宫氏，可谓奇矣。《易》之精微如此！</p>
<p>【例】　明治三十二年三月甘八日，占晴雨。</p>
<p>维新之后，余有见旧奉圣像，安置于博览会，此大不敬也。余乃就大纲山建设圣庙，每年冬至日，占国家之事于此堂。三条相国来观，蒙赐神易堂额，尔后每年四月八日举行祭典。是年恐值雨期，为占一卦，以卜晴雨，筮得《剥》之《观》。</p>
<p>爻辞曰：“六五：贯鱼，以宫人宠，无不利。”</p>
<p>《象传》曰：“以宫人宠，终无尤也。”</p>
<p>断曰：此卦全卦无水之象，不雨可知也。五爻变则为《巽》，但有风而已。且《观》者祭祀之卦，适合祭典。</p>
<p>至期果天气快晴，午后三时有微风，恐测天家无计证验也。</p>
<p>凡晴雨之占，《小畜》之上爻变，必风止而为雨，其《彖》辞曰：“密云不雨”，至此曰“既雨”。推爻理，以卦面有水占雨，以水变为雨止；以内卦为午前，以外卦为午后，风亦同之。孔明赤壁之火攻，亦此旨也。</p>
<h3 id="zhou161">高岛易断 上九：硕果不食。君子得舆，小人剥庐。</h3>
<p>［112］</p>
<p>《象传》曰：君子得舆，民所载也。小人剥庐，终不可用也。</p>
<p>《艮》为果，果在树上，故于上爻，有硕果之象。艮止也，故“硕果不食”。“舆”，地也，地以载物，“得舆”者，得民之所承载也。“庐”，屋也，用以庇人，“剥庐”者，无所用其庇也。此爻一阳在上，譬如硕果仅存，高出卦外，非群阴所得蚀食，故曰“硕果不食”。原其不食之故，以天道观之，无众阳消灭，而群阴独存之义；以人事观之，无君子俱亡，而小人独存之理。天地之间，岂可一日无善类乎？《剥》当十月，正万木摇落之时，大果尚存木杪，果中有仁，足以复生，即剥未尽而阳复生之象。且剥极则乱，乱极则思治，故众心爱戴君子，谓之“君子得舆”，小人剥去君子，终自失其所庇，故曰“小人剥庐”。《象传》曰：“君子得舆，民所载也。小人剥庐，终不可用也，君子德泽长流，故民必载之，小人恶迹显著，故“终不可用也”。此爻变则为《坤》，是终不可用之象也。</p>
<p>【占】　问时运：目下气运衰微，一年后即值好运。</p>
<p>○　问商业：卖出者尚得微利，买入者必多剥耗。</p>
<p>○　问家宅：忠厚之家，尚有余泽，刻薄起家者，恐有墙屋倾圯之患。</p>
<p>○　问战征：守者无咎，攻者必败。</p>
<p>○　问疾病：有饮食不进之虑。</p>
<p>○　问六甲：生男，是独子也。</p>
<p>【例】　明治二十三年，为国家筮元老院，得《剥》之《坤》。</p>
<p>断曰：《剥》至上九，所剥将尽，存无几矣，元老院其或废乎？时际国会之兴，元老院议官，大抵即为贵族院议员，或即为枢密顾问官，其尽心国事同也，元老院自可废止。在元老院之废，原可推知，而《易》象能前时明示，故附记之。</p>
</body>
</html>
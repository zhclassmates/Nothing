<html>
<head>
<title>Document</title>
</head>
<body>
<h2 id="zhou92">高岛易断 14　火天大有</h2>
<p>按：大字从一从人。一者天也，以人贯天，天人一致，所以谓大也。有字从又从月，又手也，持也；月渐渐生光，满则光大，有大有之象焉。此卦《离》上《乾》下，《离》炏，《乾》作三，合作</p>
<p>字。卦位六五一阴居尊，五刚之大，皆为尊位所有，故曰《大有》，遂以《大有》名卦。阴小阳大，阳为阴所有，宜曰小有，不知爻虽阴，位则居阳，五刚为九五主阳位者所有，故不曰小有，曰《大有》。</p>
<p>大有</p>
<p>［72］</p>
<p></p>
<p>：元亨。</p>
<p>《正义》曰：柔处尊位，群阳并应，能大所有，故称《大有》。元为善之长，大有得《乾》之元，以流行成化，故以“元亨”归之。程子曰：诸卦“元亨利贞”，《彖》皆释为“大亨”，恐与《乾》《坤》同也。凡卦有“元亨”者四，《大有》、《蛊》、《升》、《鼎》也。</p>
<p>《彖传》曰：《大有》，柔得尊位，大中而上下应之，曰“大有”。其德刚健而文明，应乎天而时行，是以元亨。</p>
<p>此卦下《乾》上《离》，《乾》者天也，《离》者日也，是日在天上，遍照万物，庶类繁昌，君心下交，贤才辈出，物之大者，人之大者，皆归我所有之象也。以其所有之大，名此卦曰《大有》。《大有》者，包括宇宙之大而有之也。卦中一阴五阳，五阳皆服六五柔中之德化，故曰“《大有》，柔得尊位，大中而上下应之，曰《大有》”，“大中”者，犹曰正中也，从容中道，见天子建中和之极，启天下大顺之化，柔能应天，故上下皆应之也。六五之君，虚以容人，中以服人，明以知人，是以得独擅《大有》之尊称。无论诸爻得位或失位，并无凶咎者，以其皆应六五也。且内卦《乾》刚健，外卦《离》文明，六五之君，应于《乾》之九二，应乎《乾》，即应乎天也。应天而时行，其德如是，是以“元亨”，不在上下五阳，而在六五一阴。夫健而不明，则不能辨，明而不健，则不能决，惟健而明，乃足以保其大有也。盖“刚健而文明”者，德之体，存其德于身也；“应乎天而时行”者，德之用，施其德于政也。应天乃所时行，时行必本于应天，德本一贯，人君有如此之德，天下虽大，可运于掌上也。“元亨”者，元即从乾元来，亨者通也；乾健高明，居尊应天，是得“元亨”之道也。</p>
<p>以此卦拟人事，凡人处世，贵贱尊卑，各从分限，有所宜有，故各宜保其所有。然求有之道，又宜出于公，而不宜溺于私也；又宜取诸远，而不宜拘于近也。私则情意系恋，而有必不正；近则见识狭隘，而有必不广。譬如求学，当扩其识于上下古今，而识斯大也；譬如求财，当搜其利于山川海陆，而利斯大也。然必健以行之，而无或自怠；明以察之，而无为所蔽。德则应乎天，行则合乎时，如是以求有，则我之所有，可包括夫天下之有；天下所有，皆统归于我之所有，庶几所有者皆公而非私，亦可即近而及远矣。此之谓“大有元亨”。人能玩味《易》象，凡其作事，顺天而无违，出于公不溺于私，取诸远不拘于近，是即《大有》之道也。</p>
<p>以此卦拟国家，六五一阴在天位，而抚有五阳。《乾》为富，为正大，《离》为福，为公明，具此公明正大之德，即未尝富有天下，而其量已足包天下矣，《系辞传》所谓“富有之谓大业”是也。《周易》六十四卦中，一阴五阳之卦凡六，而一阴占君位者，惟此一卦，是以能得《大有》之名也。故《大有》之世，六五之君，虚己而抚育万民，集臣民之贤者，使之从大中之政。九四为近侍之臣，以明哲而有为；九二为正应之臣，刚健而多才；六五能信任不疑，凡臣民之有为有才，皆得收用其效，而若己有之者也。制作尽善者，元也；治化四达者，亨也。是以其政公明正大，德被四海，天下之事，各得其理，天下之民，各得其所，国富民裕，上熙下安，世日进者文明，治堪造者康乐。抚此良庶之人民，大起富强之国势，纳四海之广于利用厚生之中，图天下之大归一道同风之俗。凡下民身家衣食，皆得被其泽，使不敢自私其有，咸欲以所有举之于上也。是之谓《大有》，谓之“上下应之”也。</p>
<p>《同人》之卦，文明之化行于下，庶民皆有君子之风，而无乖戾之俗；《大有》之卦，文明之德备于上，天下咸被圣人之泽，而无缺陷之遗。《比》卦以一阳居尊，下应五阴，其应者皆系民庶；《大有》以阴居尊，下应五阳，其应者皆系贤人。得天下贤人而应之，其德之所有，岂不大乎！</p>
<p>通观此卦，以五阳函一阴，一阴具离明之德，升五爻之天位，诸阳崇之，天子富有四海之象也。《比》卦以一阳统五阴，受《师》之后，宜继乱用刚；此卦一阴统五阳，受《同人》之后，宜继治用柔。《离》火为阳精，与天同体，天体高而火炎上，高明无极。上九“自天佑之，吉无不利”者，为君同于天之象。六爻皆以贡上为义，初为民，二为臣，三为诸侯，四为辅政之大臣，五为天子，上为天人。天子富有天下，天下百物之利，九壤之赋，皆天之所生。五者天之子也，以天之物，养天之子，造化之定理，谁得而干之！士君子涉世饮啄皆天也，况其大者乎？此《大有》之占也。</p>
<p>《大象》曰：火在天上，大有，君子以遏恶扬善，顺天休命。</p>
<p>《离》为日，乾为天，日在天上，照见物之繁多，故曰《大有》。夫“日在天上”明至也，明至则公明正大，而善恶无逃。君子体天，善则举之，恶则抑之，庆赏威罚，各得其当，即福善祸淫之道也，故曰“遏恶扬善，顺天休命”。其“遏恶”，使其有所惩也；其“扬善”使之有所劝也。民能惩恶劝善，天下岂有不治者哉！夫天命之性，有善而无恶，“遏恶扬善”亦不过顺天命之本然。推之讨有罪，奉天之休命而遏之也；命有德，奉天之休命而扬之也。五刑五用，怒非有私，五服五章，喜非有私，于是恶无不化，善无不劝，大有之治，长保永久也。</p>
<p>【占】　问时运：目下亨通，如日在天上，有光明遍照之象。</p>
<p>○　问商业：可放胆大做，有富有日新之象。</p>
<p>○　问家宅：必是祖基素封，积善之家，宜诫劝子弟，培植善根，家业可永保也。</p>
<p>○　问战征：主将星明耀，赏罚得中，万军用命之象。</p>
<p>○　问行人：必满载而归，大利。</p>
<p>○　问六甲：生男。</p>
<p>○　问疾病：不利。</p>
<p>○　问讼事：主公明断结，否则亦必和息。</p>
<h3 id="zhou93">高岛易断 初九：无交害。匪咎，艰则无咎。</h3>
<p>《象传》曰：《大有》初九，无灾害也。</p>
<p>“交害”者，涉害也。九居一卦之初，虽卦属富有，初阳在下，未与物交，所以未涉于害也，何咎之有？凡处富有之时，易致自满，满则骄生，骄生则害即随之，有害即有咎。惟时时克思厥艰，斯小心敬惧，有而不自以为有，即出而无相交，必矢刻苦自劝之心，不敢稍存骄盈之念，故曰“艰则无咎”。盖富有本非有咎，在初时未交于害，以为“非咎”，则一交而遂得咎者，咎由自取之耳。能思其艰难，则可以保其有，即可以免其咎。《象传》曰“《大有》初九”，言当《大有》初爻，无所交涉，不关灾害也。一说，训“无交害”三字，为国无交而害者，盖以初九之应在九四，两刚相遇，其情不相得。此意亦可备一解。</p>
<p>【占】　问时运：目下尚未交盛运，须刻苦自勉，待好运到来，自然得利。</p>
<p>○　问商业：想是基业初创，百货未曾交办，须要谨守其初，自得无害而有利也。</p>
<p>○　问战征：必是初次动众，尚未交锋，须要慎始，自无后患。</p>
<p>○　问家宅：必是新富之家，艰难创业，自得后福。</p>
<p>○　问讼事：尚未投告，还宜和息为善。</p>
<p>○　问行人：尚未有归志也。</p>
<p>○　问六甲：生男，产期尚远。</p>
<p>○　问失物：一时难以即得，待久可有。</p>
<p>【例】　佐贺县士族深江某，余之亲友也。明治四年，从事纸石灰等商业，来横滨为奸商所败。此人虽有才学，不惯商业，请余占后来气运，策得《大有》之《鼎》。</p>
<p>断曰：此卦《大有》，足见后运昌盛。今九居初爻，是将近运来之时，故不免为小人所害。虽近来有意外之损失，原来足下于商业本未惯习，虽有小害，未足咎也。今谋出仕官途，将来必得升迁，但一值盛运，不思厥艰，咎必难免。惟持盈保泰，虽有而不忘其艰，时时刻苦自勉，以今日之苦，期他日之亨，即得他日之亨，又仍虑今日之苦，不忘其艰，则无咎也。如是，则可长保其有矣。愿足下勉之！后果如此占。</p>
<p>【例】　相识某县人永井某来，请占气运，筮得《大有》之《鼎》。</p>
<p>断曰：卦曰《大有》，已兆资产丰足之象，可欣可喜。今得初爻，知为一时之初运，未得大利，若不思经营之难，稍涉骄盈，便干灾害，万宜戒慎。就尊府论之，尊大人性情笃实，平生桔据勉励，未能扩充家计。足下意犹未满，欲发一攫千金之念，幸此盛运初交，得此利益，是正《大有》之初爻也。其辞曰：“初九，无交害，非咎，艰则无咎。”此艰字，最宜审慎。盖谓爻居初九，未与物交，是以“非咎”，一经交际，害即伏之，若不思克艰，咎必难免矣。慎之勉之！</p>
<p>某氏一时虽面从我言，然年少意气，不能自抑，渐耽骄奢，卒致败事，遂即非行，而陷囹圄。爻象垂诫，不爽如此，岂不可畏哉！</p>
<h3 id="zhou94">高岛易断 九二：大车以载，有攸往，无咎。</h3>
<p>《象传》曰：大车以载，积中不败也。</p>
<p>此爻以阳居二，阴阳刚柔，适得其宜。当大有之时，居臣下之位，上应六五之君，是具大有为之才，遇大有为之时，以一身而任国家之重者也。二阴柔，是以能容，九阳刚，是以能行，象车。初、三两刚，比辅于左右，为“大车”，故曰“大车以载”，谓其才之足以任重而行远也。二以刚中之德，恢有容之量，能以天下之人才，属之于群，量才器使，俾得各效厥职，而无有丛脞，故曰“有攸往，无咎”。占者如此，则位足以酬其志，德足以堪其任，上不负君之所托，下不失民之所望，何咎之有？《象传》曰“积中不败也”者，言大车得初三左右两刚比辅，车体完厚，虽积重于中，行远而不败，犹九二才力刚强，能肩当天下之重，断无败事之虞也。此爻变则为《离》，《离》六二辞曰，“黄离，元吉”，可以参考也。</p>
<p>【占】　问时运：目下正交好运，一路顺风，无往不利。</p>
<p>○　问商业：贩运货物，贸迁有无，极之域外通商，无不获利。</p>
<p>○　问战征：利于陆战，率军直进，攻取皆捷。</p>
<p>○　问家宅：平安无咎，若谋高迁，更吉。</p>
<p>○　问疾病：宜出外就医，吉。</p>
<p>○　问行人：因在外谋事，诸多利益，一时未归。</p>
<p>○　问讼事：得胜。</p>
<p>○　问六甲：生男，逾月则生女。</p>
<p>【例】　明治二年，友人来请占某贵显气运，筮得《大有》之《离》。</p>
<p>断曰：此卦六五一阴居君位，统御五阳。内卦为《乾》．《乾》纲独揽，正大之象；外卦为《离》，《离》明普照，光明之象。光明正大而有天下，谓之《大有》。二爻具刚中之德，与六五之君，阴阳相应，能积载天下之大任，辅佐天下之大业，恰如大车运转自在，谓之大“车以载，有攸往，无咎”。据此爻辞，知某贵显，后必当大任，奏大功也。后果如此占。</p>
<p>【例】　占明治三十二年，占德国之气运，筮得《大有》之《离》。</p>
<p>断曰：此卦五爻阴得中，统御五刚，恰如德帝统御普国，众民悦服，国中兵食完备，战守咸宜，正国军盛大之象。今得二爻，其辞曰“大车以载，有攸往，无咎，”可以见矣。</p>
<h3 id="zhou95">高岛易断 九三：公用亨于天子，小人弗克。</h3>
<p>《象传》曰：公用亨于天子，小人害也。</p>
<p>“亨”与享同。“公用亨于天子”者，谓天子设筵，宴会公侯也。九三与之，此爻居下卦之上，公侯之象。九五之君，虚己下贤，一时四方公侯，感化来宾，如《诗》所咏“喜宾安乐，寥获湛露”之义是也，故曰“公用享于天子”。盖诸侯之于天子，藩屏王家，天子喜其功，宴享而劳之。此爻以阳居阳，具纯正之才德，可得与此宠荣，若使小人当此，捧富有，擅威福，慢上凌下，必招祸患，安得与享礼之优待乎？上无比应，君上必不信任，故曰“小人弗克”，《象传》亦曰“小人害也”。</p>
<p>一说“享于天子”者，谓能以所有贡奉于君上。凡土地之富，人民之众，皆天子之有也，诸侯谨守臣节，忠顺奉上，抚育黎庶，以效屏藩，丰殖货财。以资贡献，享之天于，以其有为天子之有也。若小人而居此位，则私有其富，不复知奉公之道，故曰“小人弗克”。此义亦通。</p>
<p>按：凡《易》辞曰“先王者，以垂统言；曰“帝”者，以主宰言；曰“天子”者，以正位言；又“后”者，天子诸侯之通称；“大君”者，天子之尊称也。</p>
<p>【占】　问时运：目下正当显荣之时，利为公，不利营私。</p>
<p>○　问仕途：恰得宠任荣赏之象，若取赂必败，宜慎。</p>
<p>○　问商业：不特得利，且可得名。</p>
<p>○　问战征：有犒赏三军之象，得获胜仗，恐于兵众有《损》。</p>
<p>○　问家宅：有喜庆宴会之象，家食丰富，但使用婢仆中，须当留意。</p>
<p>○　问讼事：若为饮食起衅，恐难得直。</p>
<p>○　问六甲：生男。主贵，但幼小时，防多疾厄。</p>
<p>【例】　大阪友人某来，请占某豪商时运，筮得《大有》之《睽》。</p>
<p>断曰：此卦《大有》，可知为富豪之家。“公用享于天子”者，为大臣宠荷君恩也。在商人处涉王事，得官家优待，其象亦同。商人而获此宠遇，宜慎守其常，切勿恃势怙宠，不然，挟富有，假威权，恃宠而骄，必损资产。吉凶悔吝，惟在其人自取而己。</p>
<p>其后某豪富，管理某省用途金，与贵显交往，自负富有，颇招人怨，偶罹病死，不能办偿官金，致破其产。</p>
<p>【例】　明治五年，土州人渡边小一郎来，请占气运，筮得《大有》之《睽》。</p>
<p>断曰：《大有》之世，天子虚己用贤，金帛之出纳委之臣下，大臣为能谨慎任事，小人则必失奉上之道，故辞曰“公用享于天子，小人弗克。”足下令负担铁道局神户出张所事务，出纳金钱，最宜注意。昔封建之世，士民共有义气，往往有监守自盗者，则屠腹而谢其罪。维新以来，刑法宽缓，人少廉耻，不可不深留意也。</p>
<p>后在神户，某属员为私买米市，偷用官金若干，渡边氏亦不免其责，且为救护属员，借入某商人之金若干，以办偿官金。后事发觉，与属员某共处其罪云。</p>
<p>【例】　江京虎之门，琴平神社宫司鸿雪爪者，余之知己也。二十九年某月，来告曰：顷日浅野侯爵罹大患，以其危笃，不堪忧虑，请筮一卦，以占休咎。筮得《大有》之《睽》。</p>
<p>断曰：《大有》者，以示生命之有在也。上爻为有之终，恰值归魂，今占得三艾，病之用享，利在药饵，知必昨良医奏功也。”贫贱辈请良医难得，良药万难。“克”者，愈也，故在小人或防“弗克”，在侯之家，良医易招，即贵重药品，亦易购觅，故谓之“王用享于天子”。如得天子之赏赐良药也，病必无碍。后果快愈，今犹无恙也。</p>
<h3 id="zhou96">高岛易断 九四：匪其彭，无咎。</h3>
<p>《象传》曰：匪其彭，无咎，明辨析也。</p>
<p>“彭”者，盛多貌。《诗》曰“行人彰彭”，曰“出车彭彭”，曰“驷</p>
<p>彭彭”曰“四牡彭彭”皆形容人马之强盛也。此爻以刚居柔，当《大有》之时，在执政之位，有刚明之才德，立众贤之上，与六五之君，阴阳亲比，君上之眷顾至渥，宠遇殊盛，所谓位极人臣，威权富贵，萃于一身，是处过盛之势者也。过盛则可危，惟能体《离》之明，居柔善逊，见几而避，虽处其盛，以为非已之盛也，故曰“非其彭，无咎”。《象传》释“无咎”曰，“明辨析也”，“析”者明之体，“明辨”者，得外卦《离》日之象。</p>
<p>一说以“匪”为篚，此爻威权之盛，天下之人，辐辏其门，非无赠贿之嫌。身居大臣之地，运值《大有》之时，琐琐赠贿，何足动其心乎？是谓“非其彭，无咎”。《易》之取象广大，不容偏执一义也。</p>
<p>【占】　问时运：六爻已值其四，是目下已到极盛之会，当持盈保泰，知止不辱。</p>
<p>○　问商业：已得利益，毋过贪求，斯无害。</p>
<p>○　问家宅：必苟完苟美，如卫公子荆之居室，则善矣，否则未免盈满有损。</p>
<p>○　问疾病：防有膨胀之患。</p>
<p>○　问六甲：生男。</p>
<p>○　问讼事：得明决之才，判断得直。</p>
<p>○　问失物：在竹篚内寻之。</p>
<p>【例】　亲友某氏，以商业旅行，托余代襄其事。一夜深更，其伙友某，突来哀诉曰：有一疑事，而不知所措，请一占为解。仆穷厄，今朝有一商来，领受金三百元，藏之簟笥，忘施锁钥，至夕检取，不见其金。或疑遗忘他所，搜索不得，于是检查朝来出入，及在家者，其人皆夙所信任，无可疑者，遗失所由，实不可知。筮得《大有》之《家人》。</p>
<p>断曰：卦名曰《大有》，知未出外，而在家中可知也。又以卦拟全家，上卦者为二阶，爻辞曰“匪其彭，无咎”，“匪”者，盛玉帛之竹器，子宜速还，检二阶之竹器，必可得之也。</p>
<p>某谢而去，少顷来报曰，果发见之于二阶之竹器中也。</p>
<h3 id="zhou97">高岛易断 六五：厥孚交如，威</h3>
<p>［73］</p>
<p></p>
<p>如，吉。</p>
<p>《象传》曰：厥孚交如，信以发志也；威如之吉，易而无备也。</p>
<p>“孚”者，所以通上下之情；“威”者，所以严上下之分也。情不通则高，分不严则亵。“交如”者，交接之义；“威如”者，威严之义。孔子曰，“正其衣冠，尊其瞻视，俨然人望而畏之”，此之谓也。此爻以柔中居尊位，虚心礼贤，下应九二，上下五阳，皆归其德，故曰“厥孚”。明良一德，朝野倾心，如良友之善交，故曰“交如”。然君心贵和，而君体贵尊，所谓有仪可象，有威可畏，故曰“威如”。盖《大有》之世，在下者有协助之志，在上者又能诚信接下，足以感发之，故《象传》曰“信以发志也”。又《象传》曰“易而无备也”者，六五居群刚之间，独用柔道，未免为人所易慢，而无畏怖之心也。</p>
<p>【占】　问时运：必其平生为人所信服，且有威望，晚运亨佳之会也。</p>
<p>○　问商业：一时众商信服，货物通行，可永保其富有也。</p>
<p>○　问战征：众军勇跃，威令远扬，尤宜警备，以防敌军。</p>
<p>○　问家宅：主一家和睦，恐有盗窃，宜备防也。</p>
<p>○　问失物：所窃者即信用之人，以威逼之，必交还也。但恐得而复失。</p>
<p>○　问六甲：生男。</p>
<p>○　问讼事：被告者必畏威而和。</p>
<p>○　问行人：如期而归。</p>
<p>【例】　一日亲友某来，请占气运，筮得《大有》之《乾》。</p>
<p>断曰：此卦拟之于国家，六五柔中之君，备公明、正大、威信、温和之德，与九二阴阳相应，与九四阴阳相比，统御众阳，以保大有之治，以一个人观之亦同。足下信用忠实之伙友，虚己而容人，以众之喜为己之喜，以众之忧为已之忧，主仆相和，家政克行。然有不可无威，无威则命令不行，国政然，家政亦然。今当大有之时，预体此意，可注意于恩威并行也。某氏守之，家业益臻繁昌。</p>
<h3 id="zhou98">高岛易断 上九：自天佑之，吉无不利。</h3>
<p>《象传》曰：《大有》上吉，自天佑也。</p>
<p>此爻居《大有》之极，不居其有者也。以刚在六五国君之后，可谓尽人事而待天命者也，是贤师付也。为能则天道，以计划国政，使《大有》之君，应天时，统万机，积德行，享有全盛之福。此非“自天佑之”，岂能享其有哉！所谓不期而自致者。当此时得天助之，凡百事业，无不吉利，故曰“自天佑之，吉无不利”。夫圣人之作《易》其要在天助人归，如云“天之所助者顺也，人之所助者信也”。此爻之辞，可谓一言足以蔽三百八十四爻也。</p>
<p>【占】　问时运：目下一路好运，万事皆吉。</p>
<p>○　问商业：百货皆获利。</p>
<p>○　问家宅：一门福庆。</p>
<p>○　问战征：即此一战，军功大捷，可罢师也。</p>
<p>○　问行人：即归。</p>
<p>○　问疾病：默得神佑，吉。</p>
<p>○　问六甲：生男。</p>
<p>○　问失物：就高处寻觅，可得。</p>
<p>【例】　明治十五年，占某贵显气运，筮得《大有》之《大壮》。</p>
<p>断曰：此卦如日之辉天，五阳之众贤辅翼之，得见《大有》之治。今占得此爻，积善积德，得自天佑，天下之事业，无不吉利，谓之“自天佑之，吉无不利”。</p>
<p>然此年某贵显死去，以卦《大有》之终为归魂，即谓之归天也。</p>
</body>
</html>
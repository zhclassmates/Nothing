<html>
<head>
<title>Document</title>
</head>
<body>
<h2 id="zhou50">高岛易断 08　水地比</h2>
<p>“比</p>
<p>［45］</p>
<p></p>
<p>”字篆书作二人相比之象。比则亲，亲则相辅，相辅则乐。又作炏，炏以联属一体为义。此卦坎水在坤地之上，水得地而流行，地得水而滋润，故相亲辅而和合，因名此卦曰《比》。《彖传》曰，“比，辅也”；《序卦传》曰，“比者，亲也”；《杂卦传》曰，“比乐”，皆同义也。以卦象言之，九五一阳位中正，上下五阴爻皆比而从之。</p>
<p>比：吉。原筮，元永贞，无咎。不宁方来，后夫凶。</p>
<p></p>
<p></p>
<p>▲　甲骨文比</p>
<p></p>
<p></p>
<p>▲　篆书比</p>
<p>此卦《坎》上《坤》下，惟五爻一阳主全体，五柔皆归，故曰《比》。“原”，推原也，谓原其所始也。“筮”者，分析辨别之意，或作筮蓍解，然皆所以决疑，意亦相通，不必拘泥。“元”，即坤元之元。“永”者长也，有坎水长流之象。“贞”谓道得其正。上之比下，要必有此三者；下之从上，亦必求此三者，斯无咎矣。“原筮”者，谓推原诸柔来从，果得此“元永贞”之道否。《坎》为加忧，“不宁”之象，民有不宁，必从君以求安，君有不宁，必得民而共保，上下相应，则来者自宁。四柔既比，其比在前，六来独后，故曰“后夫”，五不受之，其道穷矣，是以凶也。</p>
<p>《彖传》曰：比，吉也。比，辅也，下顺从也。原筮，元永贞，无咎，以刚中也。不宁方来，上下应也。后夫凶，其道穷也。</p>
<p>“辅”者，助也，九五一阳居尊位，与五阴亲比，有下助上之象，孟子所谓“多助之至，天下顺之”是也，吉莫大焉，故曰“比吉也，比辅也，下顺从也”。“原筮”以下七字，主九五而言，九五为成卦之主，具阳刚之德，居中正之位，故曰“以刚中也”。“不宁方来”一句，就初、二、三、四四明言，九五以刚中施亲比之道，则天下众阴，皆服从而来，故曰“上下应也”。“后夫凶”一句，就上六而言，上六处阴之极，刚愎不逊，是为顽梗之夫，归附独后，为众所疏，故曰“其道穷也”</p>
<p>以此卦拟人事，父子兄弟夫妇，彝伦之中，自然亲比。朋友以义合，有贵贱、长少、亲疏、贤愚之等差，择之最宜分明。别其是非，辨其邪正，谚曰“近朱者赤”，交之不正，相匿而并入歧路，所谓小人比也。故当推原筮决，必其人有“元永贞”之德，然后相与亲比。“原筮”者，筮之于相亲之始，慎之至也；“元”者，统万善也；“永”者，谓能久于其道也；“贞”者，谓得正道而固守之也。比非其人，后必有咎，故曰“原筮，元永贞，无咎”。如孔子所云，晏平仲善与人交，久而敬之是也。夫人心莫不欲求友，比得其正，虽疏远之人，亦感其德义，自求亲睦，谓之“不宁方来”。然君子小人，各异其趣，往往有顽梗之夫，不服德化，虽后亦归附，其来已迟，是比道穷也，故谓之“后夫凶”。</p>
<p>以此卦拟国家，九五之君，施膏泽于下，六四、六二，皆奉戴九五君意，尽力于国家，于是亿兆之民，感其威德，上下亲比。此卦《坎》上《坤》下，恰如水土相济，融洽为一。以上比下，为一人而抚四海，以下比上，自四海而仰一人，上下相助，君民一体，谓之“比吉也，比辅也，下顺从也”。“比辅”者，臣亲其君也；“顺从”者，民亲其上也。然上非有刚中之德，不足当下之亲比，下非有“元永贞”之德，不足当上之亲比，是以必当推原而占决之也，谓之“原筮，元永贞，无咎，以刚中也”。《比》之初，上下之情或犹未通，不来者不宁，来者自宁，谓之“不宁方来，上下应也”。“方”者，来而不已之辞，取下四阴顺从也。当此时有不服风教，不服德义，刚愎负气，自取困难者，是为顽夫，其凶可知也。穷而后求比，其谁亲之！上六居《比》之极，以不得比，穷无所归，谓之“后夫凶，其道穷也”。郦生所谓“后服者先亡”是也。</p>
<p>通观此卦，初爻为远人，二爻为贤士，三爻为求进之士，四爻为在位之宰相，五爻为君，上爻为化外之民。此皆莫非王民，而休咎不同者，物情自不能齐也。此卦次《师》，《师》《比》二卦，同是一阳五阴。《易》中一阳之卦凡六，其最吉者莫如《比》卦，以其九五一阳居天位，而“上下应之”也。又《师》《比》共为得位之卦，得君位者为《比》，得臣位者为《师》。“《师》者，众也”，众不能无争，争则乱，靖乱以武，孚之以德，所以《比》次于《师》。《师》之群阴来而居下，载九五阳刚中正之君，有乱后得明主，各安其位之象。</p>
<p>《大象》曰：地上有水，比。先王以建万国，亲诸侯。</p>
<p>水之性平，地之道顺，水在地上，散则为万，合则为一。先王见此象，而分封有功之臣于各地，以为王室之藩屏，亲抚战后穷民，轻减其租税，平均其法律，沛其恩泽，如水之润物，无不浃洽。夫天下之大，可以一人统之，不可以一人治之，必建国置侯，有朝聘往来之礼，以结其欢，有巡狩述职之典，以通其情。天子犹大海朝宗之众水，其亲诸侯，犹身之使肱，则诸侯服顺君德之渥，其于民犹肱之使指。是封建之制，虽与方今郡县之治异其体，君主统治臣民之意，无有差违。谓之“先王以建万国，亲诸侯”，内卦为《坤》，万国之象，初爻变则为《震》，建侯之象。</p>
<p>【占】　问战征：玩爻象，其军威之盛，有如水就下，沛然莫御之势。一战平定，即当列土分封，建立屏藩。</p>
<p>○　问营商：水在地上，无处不流通，商业亦以流通为利。《比》，亲比也，得亲比之人以共事，斯商业可垂永远矣。</p>
<p>○　问功名：建国封侯为士生荣显之极品；《比》反《师》，《师》上六曰“大君有命，开国承家，”此之谓也。</p>
<p>○　问家宅：是宅必低洼近水，亦比近贵人之宅。宅基大吉。</p>
<p>○　问婚姻：《比》，比好也，地与水，本相亲比，占婚得此，必卜百年好合，且主贵。</p>
<p>○　问疾病：坤为地，亦为腹，《坎》为水，亦为心，恐是心腹水肿之症。诸侯能治国，犹医能治病，宜切近求治。吉。</p>
<p>○　问六甲：生女，主贵。</p>
<h3 id="zhou51">高岛易断 初六：有孚比之，无咎。有孚盈缶，终来有它</h3>
<p>［46］</p>
<p></p>
<p>吉。</p>
<p>《象传》曰：比之初六，有它吉也。</p>
<p>“有孚比之”者，谓诚信充实于中，如物之盈满于缶中。缶者，上古之土器，郑云：“缶，汲器也。”此卦以五阴比九五一阳为义，与他卦应比之例不同。《比》之道以诚信为本，若中无信实，虽欲亲人，人谁与之！此爻居比之初，与九五犹远，本非其应，然《比》之道在初，初能积诚于中，率先三柔而从五，五比由初而始，故“无咎”也。譬如以诚事神，神必来格，有酒盈击，神必来享也。“缶”指六二，中虚能受之象；“之”字指九五而言。缶者质朴而无文饰，喻人之质朴正直，不事虚饰，以此交人，人亦乐推诚相与，即素未识面者，亦将乐与比助，共得欢心。谓之“终来有它吉，”“终来”者，谓将来也；“他吉”者，谓意外之吉。九五本不相比应，而亦比之，是意外之吉也。《象传》一“也”字，示其心之不可疑。此爻变则为《屯》，其辞曰：“磐桓，利居贞，利建侯。”磐与盘通，有缶象。“磐桓”“居贞”，“有它吉”者，建侯也。</p>
<p>【占】　问战征：有如禹征有苗，干羽来格之象，故曰“有孚比之，无咎”。</p>
<p>○　问营商：商业专以信实为主，斯远近商客皆亲比而来，贸易广，而获利亦厚矣。吉。</p>
<p>○　问功名：“有孚比之”，即中卦所云“信及豚鱼”之谓也。《中孚》九二曰，“我有好爵，吾与尔靡之”，靡共也，言我与尔愿亲比而共升荣也。故曰：“比之初六，有它吉也。”</p>
<p>○　问婚姻：玩爻辞，谓既得相孚，又复相比，亲之至也，以是订婚，吉无咎也。</p>
<p>○　问家宅：《比》，比邻也，近者既信义相孚，往来亲密，远者亦闻风愿来比邻，故曰“终来有它吉”。</p>
<p>○　问六甲：生女。</p>
<p>【例】　某氏之子，多年留学英国，归朝之后，奉职某省，一日来访，请占气运。筮得《比》之《屯》。</p>
<p>断曰：《比》卦地上有水，水土和合，故曰《比》。《比》者亲也，占得此卦，可知足下家庭完好，和乐无间；且天性温和，久游英国，而熟谙外交之道，《比》之为卦，可谓适合足下焉。所谓《比》者，以亲好为立身之本，持躬以诚而无伪，交友以信而无虞，则人亦将推心置腹，和好无尤，故曰“有孚比之，无咎”。盖人必真诚积于中，而后光辉发于外，犹缶之必有酒醺盈于中，而后芬香达于外，此谓之“有孚盈缶。“终来有它吉”者，谓足下以争信待人，斯上信下效，他日禄位升迁，不特得意中之吉，且更有望外之喜也。可为足下预贺之。</p>
<h3 id="zhou52">高岛易断 六二：比之自内，贞吉。</h3>
<p>《象传》曰：比之自内，不自失也。</p>
<p>“自内”者，自心也。古称中心曰内，书多其例，如《大学》“诚于内必形乎外”之类是也。此爻为内卦之主，柔顺中正，与五为正应，能以中正之道相比者也。盖其抱道在躬，而不愿夫外，故曰“比之自内，贞吉”，若急于用世，出而求君，虽有其道，已自失矣。必其秉中正之德，贞固自守，以待上之下求，而斯出而相辅，如商汤之三聘伊尹，刘先主之三顾诸葛，斯谓“不自失也”。此爻之辞为士之抱道者劝，即为土之失身者戒。</p>
<p>【占】　问战征：士卒同心，上下一体，战无不克，故曰“比之自内，贞吉”。</p>
<p>○　问功名：“内”，我也，以我有实学，足以感孚于人，所谓实至而名归也。吉。</p>
<p>○　问营商：一店伙友，性情比洽，自然百为顺从。以此出而贸易，人皆信服，无不获利，故《象》曰人之自内，不自失也”。</p>
<p>○　问疾病：“内”谓心腹也，凡病总宜心平气和。中藏通利，外邪自消，故吉。</p>
<p>○　问六甲：生女。</p>
<p>○　问婚姻：必是内亲重联姻，吉。</p>
<p>【例】　某县知事，将荣转某省，请占其气运及升迁。筮得《比》之《坎》。</p>
<p>断曰：此爻以柔顺中正之德，应九五刚健中正之主，阴阳相应，其吉可知。足下为某省次官，负任省中巨细之政务，与某大臣相辅为理者也。是足下为某大臣素所亲信，今又将转任某省，可期而俟也，故爻辞曰“比之自内，贞吉”。</p>
<p>未岁，某知事果荣转某省次官。</p>
<h3 id="zhou53">高岛易断 六三：比之匪</h3>
<p>［47］</p>
<p></p>
<p>人。</p>
<p>《象传》曰：比之匪人，不亦伤乎！</p>
<p>此爻阴柔，居《坤》之终，不中不正，承乘应皆阴，有远君子而比小人之象。所交非其友，所事非其君，不以正道相助，而以私谊相亲，是巧言孔壬之小人也。初应四为比，比得其人；二应五为比，比得其人，皆正人也。三乃应上，上处卦之终，是为“后夫”，即“非人”也。上比“无首”，“无首”，有伤之象。例如范增之从项羽，不能展其才力，忧辱而死。故《象传》曰“不亦伤乎”，谓其意之可悯也。此爻变则为《蹇》，《蹇》九三辞曰，“往蹇来反”，可以知“比之非人”之凶也。</p>
<p>【占】　问战征：观军而任用阉寺，参谋而偏听佞人，爻辞所云“比之非人”是也，安得不败！</p>
<p>○　问营商：商业之盛衰，惟在其人，其人而日与市并无赖之辈，征逐往来。非人日亲，正人日远，不特其业立败，其人亦不堪问矣。</p>
<p>○　问功名：交道不正，士品日下，不特声名破裂，祸亦随至。</p>
<p>○　问婚姻：女贵贞洁，男效才良，人伦正道，苟非其偶，致误终身，不亦伤乎！</p>
<p>【例】　友人某来告曰：仆近与友某相谋，兴一大商业，请占其成否。筮得《比》之《蹇》。</p>
<p>断曰：《比》者，地上有水，有往来亲洽之意也。然依其所亲，其中显分利害，与善人亲则吉，与不善人亲则凶。此爻曰“非人”，显见非善人也。今足下共谋之友，余却不知其人，就爻辞而论，三与上爻既相应，三之所云“非人”，即上爻所云“无首”，人而无首，恐难免祸。足下与之共兴商业，凶莫甚焉，谓之“比之非人”，故《象传》曰，“不亦伤乎”。</p>
<p>友人闻而大惊，未岁而西国乱起，此友果处重罪云。</p>
<h3 id="zhou54">高岛易断 六四：外比之，贞吉。</h3>
<p>《象传》曰：外比于贤，以从上也。</p>
<p>四本应初，不内顾初，而外比五，谓之“外比”。二之应五，在卦之内，故曰“比之自内”；四之承五，在卦之外，故曰外比之”。内外虽异，而皆得比于五，五刚阳中正，贤也；居尊位，上也；亲贤从上，比之正也，故曰“贞吉”，如夫周公之吐哺握发，以下天下之士，辅翼君德。下亲贤人，《比》爻之义也，《象传》曰“外比于贤，以从上也”。此爻于九五，象则为外，德则为贤，位则为上也。变则全卦为《萃》，九四之辞曰“大吉无咎，”可以见此爻之吉也。</p>
<p>【占】　问战征：爻曰“外比之”，得外夷归服之象，故曰“贞吉”。</p>
<p>○　问营商：想是海外营业，货物流通，无远不居之象，故曰“外比之，贞吉”。</p>
<p>○　问功名：四外比五，五居尊位，有简在帝心之象，功名之显赫可知也。</p>
<p>○　问家宅：二居内卦，四居外卦，皆曰“贞吉”，自得内外亲比，一家和睦。</p>
<p>○　问婚嫁：玩爻辞，想在外地订亲。吉。</p>
<p>○　问六甲：生男。</p>
<p>【例】　明治二十一年，占某贵显之气运，筮得《比》之《萃》。</p>
<p>断曰：《比》者，地上有水，亲和之象。今得四爻，此人在九五君侧，以尽精忠，大得君宠，上下亲比之占也。某贵显任宫内大臣之职，其爻辞适合。</p>
<h3 id="zhou55">高岛易断 九五：显比。王用三驱，失前禽，邑人不诫，吉。</h3>
<p>《象传》曰：显比之吉，位正中也。舍逆取顺，失前禽也。邑人不诫，上使中也。</p>
<p>“显比”者，明亲比和顺之道于天下也。“三驱”者，《礼》所谓“天子不围”，天子之畋，合其三面，开其一面，使之可去，不忍尽伤物命，即好生之德也。“失前禽”者，以禽之前去者，失之不追也，商汤之祝网，即是此义。“邑人不诫”者，谓王者田猎，与民同乐，不烦告诫，如归市不止，耕者不变之意，故吉。诸爻之比，皆以阴比阳，五爻则以阳比阴，以阳故曰“显”。且九五阳刚中正，为《比》之主，阳刚则光明而不暗，中正则公直而无私。此其所以为“显比”也，《比》之至中而至正者也，故《象传》曰“位中正也”，位即九五之位。顺逆以去就言，前去之禽，任其失之，不复穷追，来者抚之，去者不追，谓之“舍逆取顺”也。“上使中也”者，言上之使下，中平不偏，是下民熙皞之象也。《比》《师》二卦，五爻皆取田之象，然《师》喻除忧，《比》喻同乐，故《杂卦传》曰“《比》乐，《师》忧”也。又《师》自二至五，《比》自五至二，《师》曰“三赐”，《比》曰“三驱”。《师》《比》皆禽，《师》之禽在内害物，为境内之寇，故“执”之，王者之义也；《比》之禽在外而背己，为化外之民，故“失”之，王者之仁也。</p>
<p>按：六十四卦中，有《坎》者十五，《屯》、《蒙》、《需》、《讼》、《师》、《比》、《坎》、《蹇》、《解》、《困》、《井》、《涣》、《节》、《既济》、《未济》是也。其中虽有轻重大小之别，皆不免艰难劳苦，以《坎》有险难之义，惟《比》之一卦，独无艰难劳苦之象，得为最上之吉。卦全由九五为主，爻具阳刚之盛德，读者玩索其义，可自得也。</p>
<p>【占】　问战征：有降者不杀，奔者不禁之恩威，故曰“王用三驱，失前禽也”；有耕者不变，归市不止之德化，故曰“邑人不诫，吉”。</p>
<p>○　问营商：玩爻辞，不贪目前小利，不图意外资财，舍逆取顺，虽前有耗，后自得盈余也。</p>
<p>○　问疾病：症象已显，前服驱邪之剂，邪已若失，不必警戒，病自愈也。吉。</p>
<p>○　问功名：驰驱生事，前功虽失，后效自必显著。吉。</p>
<p>○　问六四：生男。</p>
<p>【例】　明治二十四年三月十四日，众议院议长中岛信行、前长崎县知事日下义雄两氏来访，谈及横滨《每日新闻》所译美国勃斯顿府新闻所载美国猎船一事，言所雇美国人四人，与日本人二十四人，在亚细亚俄领海岸，为俄国人所捕，充当苦役，数年内死几人未明，惟有美国二名，最耐苦役，已得无事归国。俄国者目下宇内强国也，美为民主之国，亦称强大，本邦介立两国之间，政府不知将如何处置？请占之。筮得《比》之《坤》。</p>
<p>断曰：此卦地上有水之象，水与土两相比辅，故曰《比》也。维新以来，我国与欧美各国，订盟联约，通商往来，正两相亲比之时。今为美国猎船被捕之事，占得此卦，曰“王用三驱，失前禽”，见俄国政府，未尝有捕之之令；“邑人不诫”，或者出于俄国土人所为也。考俄国西比利亚地方旷远，万里只有督统御之，为政府政令所不及，前欧美各邦人民，每每滋事，虽各国政府责问俄国，俄政府答曰：彼地有总督统理，我当谕令总督查办，终至迟延岁月，迄无结局。今回之事，不过北方边陬之一琐务，即今责问俄国，彼之所答，亦必如前所云，渝令该地总督查办面已。况此卦曰“显比”，是明言光明正大，与万国相亲比，我国亦何必以此一小事，伤国家大体之亲睦也？惟今后须议定西《比》利亚海，两国人民互渔之规则，凡两国人民，非得其国政府免许，勿论港内，连络其国所属两岬线内，禁渔业，在线外，无论何国人，任其渔猎，亦可谓之“王用三驱，失前禽”也。</p>
<p>中岛氏等为之感服《易》理之妙。</p>
<p>【例】　占明治三十一年内务省之气运，筮得《比》之《坤》。</p>
<p>断曰：《比》者，地上有水之象，水得地而流行，地得水而滋润，是两相亲比，故名此卦曰《比》。《比》者亲也。今占得五爻，以奉戴九五之君意，抚育万民，行公平之政，五阴之臣民，顺从阳刚之君也，谓之“显比”。在众民中或有不从教化者，宜举直错枉，使之自化，谓之“王用三驱，失前禽，邑人不诫，吉”。本年内该省之措置，必得善良之结果也。</p>
<p>时板垣伯为内务大臣，既而辞职，西乡侯代之。当时内阁，颇为政党纷扰，内务省之施政，独无一毫之障碍。</p>
<h3 id="zhou56">高岛易断 上六：比之无首，凶。</h3>
<p>《象传》曰：比之无首，无所终也。</p>
<p>此爻阴柔不才，居《比》之终。阴以阳为首，诸阴皆比五，上居五上，不下从五，是无阳也，无阳，即“无首”。胡氏云，“无首者，无君，”是所谓“后夫凶”。至众阴皆比，比道已成，于是欲比于五，不可得矣，故曰“无所终也”。天下有其始而无其终者，往往有之，无其始而有其终者，未之有也，是以“比之无首，”至终则凶也。</p>
<p>【占】　问战征：“首”，军中之首领，谓元帅也。“无首”者，亡其主帅也。凶。</p>
<p>○　问营商：五为卦主，上不与比，犹营商之伙，不与店主相亲比，是“无首”也。凡有所谋，必无所终也。凶。</p>
<p>○　问功名：凡求名以高等者为首，曰榜首，曰魁首，“无首”则名于何有？凶。</p>
<p>○　问家宅：恐丧家主，凶。</p>
<p>○　问婚姻：不知何以无主婚之人？婚家来历，不甚明白。凶。</p>
<p>○　问六甲：生女，恐有奇疾。</p>
<p>【例】　某县人携友人某氏绍介状来，告曰：生今有志上京，某贵显者，为生同县人，素所相知，欲往求引援，请占诺否如何？筮得《比》之《观》。</p>
<p>断曰：《比》者地上有水，水土相亲，显见有同乡之谊。今得上爻，曰“比之无首”，想是未尝谋面也。足下虽云与贵显有旧谊，平生之交际，恐不信实，或疏阔已久，今往请托，未必见许，故爻辞曰“比之无首，凶”。</p>
<p>后闻往见，果如此占。</p>
<p>【例】　明治三十二年，占我国与德国之交际，筮得《比》之《观》。</p>
<p>断曰：《比》者地上有水，水之在地，遍处流行，无远不居，有万帮亲睦之象。德国财力，并臻富强，与各国素敦亲好，此爻爻辞曰“比之无首，凶，”殊为可疑。既而思之，我国与德国交际，所称首领者，惟在该国驻在公使，或者此人近将易任乎？故曰“无首”。</p>
</body>
</html>
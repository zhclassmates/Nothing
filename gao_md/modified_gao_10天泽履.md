<html>
<head>
<title>Document</title>
</head>
<body>
<h2 id="zhou64">高岛易断 10　天泽履</h2>
<p>“履</p>
<p>［52］</p>
<p></p>
<p>”者，冠履之履。篆书从尸，从彳，从舟。尸者，象人身；舟者，载也；彳者，行也。即所谓步履而行，可以运动人身者也。故此卦以此取名，《彖》辞曰“履虎尾”者是也。转而为礼，礼者，人之所践行也，故《序卦传》曰，“物畜然后有礼，故受之以履”；《大象》曰，“以辨上下”。又转为福之义，《诗》曰“福履绥之”是也。人能守礼，则天赐之以福。此卦外《乾》内《兑》，《乾》天，《兑》泽，天在上，泽居下，上下尊卑之分正，故有礼之象。又《乾》为行，《兑》为和，《论语》曰：“礼之用，和为贵。”《彖》有“履虎尾”之辞，故即取其首字以名卦也。</p>
<p>履：履虎尾，不咥</p>
<p>［53］</p>
<p></p>
<p>人，亨。</p>
<p></p>
<p></p>
<p>▲　篆书履</p>
<p>《象传》曰：履，柔履刚也。说而应乎乾，是以履虎尾，不咥人，亨。刚中正，履帝位而不疚，光明也。</p>
<p>此卦《乾》上《兑》下，《乾》为老父，前行，《兑》为小女，追随在后。凡以刚健践弱之后易，以柔弱践刚健之后难。就卦面《观》之，以六三一阴之柔弱，介五阳刚强之中，有欲行难行之象。以至弱之质，蹑于至刚之后，犹“履虎尾”，最是危机。文王就其难行之道，系其辞曰“履虎尾”，危之也。《乾》为虎，虎指刚健者。人者对虎而言，“不咥人，亨”。此卦二五两爻，皆得阳刚之中正，九五尊位，居至高至贵，而能不疚于心，必有光明之德也，谓之“刚中正，履帝位而不疚，光明也”。《彖传》三句，专就五爻而言，此爻卦变则为《离》，《离》为火，为日，为电，有光明之象。</p>
<p>以此卦拟人事，内卦《兑》为我，外卦《乾》为彼，我柔弱而彼刚健。例之古人，如上杉谦信、织田信长等，刚毅果敢，为其臣仆者，一不顺从，每遭惨祸，谚云“伴君如伴虎”，此之谓也。嗟乎！世路险阻，无往而非危机，虎之惟人，不独山林，凡一切利害所关，即为危机之所伏，皆可作虎观也。惟以不敢先之心，后天下之人，以不敢犯之心，临天下之事，以不敢轻进之心，处天下之忧患，敬以持己，和以接人，以此履虎，虎虽刚猛，必不见难。由是观之，人能行以卑逊，何往而不亨通哉！行于强暴，则强暴服，行于蛮貊，则蛮貂化，行于患难，则患难再，皆和悦之效也。以卦体言，初爻虎尾，至九五之时，危险既去，身安心泰，自具光明之德也。故履之时，柔能制刚，弱能胜强，虽刚暴难制者，皆可以柔和之道制之。若欲以刚制刚，必有大咎，此《履》卦所以贵和悦而应上也。</p>
<p>以此卦拟国家，上卦为政府，下卦为人民，上刚强，下卑屈，名分悬隔，刚强者进于前，卑屈者随其后，谓之履，柔履刚也。上下之秩序如此，下以和悦爱敬，服从夫上，上亦乐其柔顺，不复以强暴相凌，谓之“悦而应乎乾，是以履虎尾，不咥人，亨”。九五之君，德称其位，垂拱而天下治，上不愧祖宗之鉴临，下不负臣民之瞻仰，何疚之有？于是功业显著，德性光明，谓之“刚中正，履帝位而不疚，光明也”。</p>
<p>通观此卦，高者无若天，低者无若泽，上下尊卑之分，昭然若揭。六三以一阴，介在五阳之间，为全卦之主，才弱而志刚，体暗而用明，不自量力，而敢于前进，致蹈危祸也。初九在下，素位而行，不关荣誉，虽涉危险之世，行其固有之业，而自得其安乐也。九二居内卦之中，不系情于名利之途，坦然自乐，不陷于危险也。九四上事威猛之君，下接奸佞之侣，处危惧之地，小心翼翼，位尊而主不疑，权重而人不忌，终得遂其志也。九五居尊位，雄才大略，独断独行，以刚猛而御下者也。上爻熟练世故，洞悉人情，建大业，奏伟功，而克享元吉者也，是《履》之终也。</p>
<p>《大象》曰：上天下泽，履，君子以辨上下，定民志。</p>
<p>此卦“上天下泽”，尊卑贵贱之等级分明，是不易之定理也。君子见此象，“辨上下，定民志”，使之各居其所，各安其分，不相紊乱，自无僭越，礼制之要也。夫宇宙间，莫低于泽，莫高于天，譬诸在人，莫尊于冠，莫卑于履，上下之分如此。《履》者，礼也，君子体《乾》之强，庄敬而日强，所以行礼也。《兑》之德悦也，悦者和也，礼以退为让，履以下为基，故曰“履，德之基也”。天而不下交于泽，则江河无润；泽而不上交于天，则雨露无滋。惟天高而能下，故水土草木之气，蒸而为云雨，而天益高；惟君尊而能卑，故亿兆臣民之分辨，而为礼让，而君益尊。若上下不辨，民志不定，则等威无别，民情骚动，天下纷然，乱自此起，如之何其能治也？此卦上自天子，下至庶人，安尊卑之分，联上下之情，君怀明德，民无二志，天下所由治也，谓之“君子以辨上下，定民志”。</p>
<p>【占】　问家业：有门庭肃穆，仆妾顺从之象。</p>
<p>○　问任官：有品级渐升之象，若攀援干进，反致不利。</p>
<p>○　问营商：宜辨别货品，实察商情，待时而售，必得高价。</p>
<p>○　问出行：利于滨海之地。</p>
<p>○　问六甲：得女。</p>
<p>○　问疾病：宜疏通中焦。</p>
<p>○　问遗失：一时为物所掩，久后自出。</p>
<h3 id="zhou65">高岛易断 初九：素履，往无咎。</h3>
<p>《象传》曰：素履之往，独行愿也。</p>
<p>“素”者生帛，取天然之色而无饰也。“素履”者，谓直行本分。此爻以阳居阳，虽得正位，上无正应，在下位，不援上，《中庸》所谓“君子素其位而行，不愿乎其外”者也。以居《履》之初，去虎犹远，守当然之本业，独善其身，不求闻达，一旦得位，亦不改其“素履”之守，所谓“穷不失志，达不离道”，故曰“素履，往无咎”《象传》曰“独行愿也”者，谓己之所愿，不在乎外也。此爻无正应，故曰“独”也。</p>
<p>【占】　问功名：宜安居乐道，待时运亨通，往无不利。</p>
<p>○　问营商：直守旧业，久后必获利。</p>
<p>○　问谋事：宜缓待，不宜急迫。</p>
<p>○　问战征：宜独行潜往，刺探敌情，无咎。</p>
<p>○　问家宅：“福履绥之”，门庭吉祥。</p>
<p>○　问六甲：生男。</p>
<p>【例】　横滨商人某氏来告曰：近来商业不振，得不偿失，欲移居于东京，别创事业，请占前途吉凶。筮得《履》之《讼》。</p>
<p>断曰：此卦《兑》之少女，《履》《乾》父之后，明明教人以谨守先业。商务之通塞，未可拘一时而论，物价高低，随时变换，前失后得，亦事之常，何必遽作改计？不如守旧，久必享通也，故曰“素履，往无咎”。某氏闻之，随绝改图之念，仍在横滨，从事旧业，未几而商机一变，大获利益。</p>
<h3 id="zhou66">高岛易断 九二：履道坦坦，幽人贞吉。</h3>
<p>《象传》曰：幽人贞吉，中不自乱也。</p>
<p>“坦坦”者，道之平也；“幽人”者，谓隐居山林之士也。此爻当履之时，得刚中之位，中则不偏，不偏则不危，履行其道，犹行平坦之道路也，故曰“履道坦坦”夫行道者，履于旁则危险，履其中则平坦，必其中心淡泊，忘情荣辱，以道自守，斯得幽人之贞也，故曰“幽人贞吉”，若欲急进而从事，恐履虎而招祸也。盖此爻虽有才德，以上无应爻之助，故未得出而用世，惟其穷居乐道，遵时养晦，故吉。《象传》曰“中不自乱也”者，谓不降其志，不辱其身，是不以利达乱其心者也。一说“幽人”为幽囚之人，如文王之囚羑里而演《周易》，文天祥之囚土室而作《正气歌》之类，虽在患难，不乱其志也。此爻内卦变为《震》，《震》为大途，有道之象；又以《兑》泽，有幽谷之象，故曰“幽人”。</p>
<p>【占】　问功名：有高尚其志之象。</p>
<p>○　问营商：一时物价平平，可得微利。</p>
<p>○　问出行：平稳，获吉。</p>
<p>○　问终身：有恭敬修身之意。</p>
<p>○　问家宅：有分析财产之意。</p>
<p>○　问失物：有意外损耗之虑。</p>
<p>【例】　一夕有盗入某贵显邸宅，窃去衣服若干，贵显请占盗之就捕与否，筮得《履》之《无妄》。</p>
<p>断回：此卦《兑》之少女，《履》《乾》父之后，老父为盗，少女者改造其藏品，或变其体裁，而转卖之，是父女共为盗者也。一时不得显露者，盗中之最狡者也。然互卦有《离》火，火之明，即探索吏也，互卦之主爻，即六三之探索吏。《象传》所谓“眇能视，不足以有明也”，故现时不能捕获；至上爻有“视履考祥，其旋元吉”之辞，自此爻至上爻，爻数五，必在五月之后，藏品暴露，盗贼即可就缚。后五月，此盗就缚，果如此占。</p>
<h3 id="zhou67">高岛易断 六三：眇能视，跛能履。履虎尾，咥人，凶。武人为于太君。</h3>
<p>《象传》曰：眇能视，不足以有明也；跛能履，不足以与行也。咥人之凶，位不当也。武人为于大君，志刚也。</p>
<p>“眇”者，目之偏视也；“跛”者，足之偏废也。“武人”者，文官之对；“大君”者，尊贵之称。此爻以阴居阳，不中不正，无才无德，以刚暴取辱者也。盖于履为成卦之主，欲恃其势而统辖群刚，不自度才德之微，不足负担大事。目之眇，自以为能视，足之跛，自以为能履，不避危险，勇往直前，自蹈履虎受咥之祸，故曰“眇能视，跛能履，履虎尾，咥人，凶”。曰“眇”曰“跛”者，示六三之柔暗，能视履者，谓恃九二而冒险躁进。虎之不咥我，以我背后有《乾》也。六三见虎之畏《乾》，以为畏己也，去《乾》而自用，遂为虎所咥。《彖》曰“不咥人”，爻曰“咥人”，其义相反，盖《彖》取内卦《兑》之柔和爱敬而立义，爻主中正，以六三阴柔不中正，独与上九之一爻相应，上九虎之首也。履尾而首应，故有咥人之象。六三不自知其量，放肆横行，武人而干犯九五之大君，其强暴而无所忌惮如此，大凶之道也。《象传》曰“眇能视，不足以有明也；跛能履，不足以与行也”者，谓其识暗，故视不能明，谓其才弱，故行不能远。“位不当也”者，谓以阴居阳；“志刚也”者，谓其阴柔而不中正，志刚而触祸也。《兑》为毁折，互卦《离》为目，巽为股，《离》目为《兑》所毁折，有眇之象；《巽》股为《兑》所毁折，有跛之象。又《兑》为口，有咥之象；“武人”《巽》之象，《巽》之初六“利武人之贞”可见也。“武人”，武士也，如《诗》所咏“赳赳武夫”是也，其职掌专主军政，奉王命以讨伐不庭，效忠于疆场者也。“武人为于大君，”刚强自用，干犯名分，孔子所谓“暴虎冯河，死而无悔”之徒，其甚者窃弄兵权，不奉朝命，如北条义时足利尊氏者也。我国维新以来，军政严肃，海陆两军，类皆桓桓武士，干城之选，好谋而成，固不徒以志刚为武也。《易》之垂诫，或不在当时而在后世，其虑远矣。</p>
<p>【占】　问家宅：有暗昧不明，以小凌大之象。</p>
<p>○　问商业：有被人欺弄，急切不能脱售之虑。</p>
<p>○　问战征：宜退守，不宜进攻，妄动者凶。</p>
<p>○　问行人：恐中途遇险。</p>
<p>○　问失物：就近寻觅，自得。</p>
<p>○　问六甲：生男，但婴儿防有残疾。</p>
<p>【例】　友人副田虎六氏，从佐贺县来告曰：某所矿山，工学士最所称赏，矿质极良，余将请政府之认可，着手采掘，请占其利害。筮得《履》之《乾》。</p>
<p>断曰：此卦刚健之乾父前进，柔弱之少女随后，足下继续先辈所开之矿山。今此爻以阴居阳，气强而智昏，其所计划，必有与实际相龃龉者也，故谓之“眇能视，不足以有明也”。凡商办之业，与官办之局，大异其趣。如彼矿山，固乡间无赖人所集合，能设其规则，而统制得宜，斯众人服从；且指挥众役，必用老成谙练之人，乃能成其业，若指挥不得其人，彼矿夫纷扰，非易老制，懒惰虚喝，百弊丛生。足下纵精明强干，而于矿业，究属生手，譬如行路，此程非熟悉之途，故爻辞又曰“跛能履，不足以与行也。”足下又谓“不入虎穴，焉得虎子”，是以决意担当，但恐入虎穴而为虎所咥，其危险实可寒心。爻象如是，足下宜断念也。</p>
<p>氏不信余占，用某学士为甲干，使之赴矿山，为不谙实业，部下不服，终以不克成事而罢。</p>
<p>【例】　贵族院议员某，福岛县多额纳税者也，自去年（三十一年）冬，至本年春，蚕丝输出外国者，时价益腾，本年养蚕之成绩，颇好结果，预料他日蚕丝，辐辏横滨，势必低价。乃于横滨四品取引所，期五月与六月，约卖蚕丝苦干，与买者同纳付保证金数万元于取引所。至期，蚕丝之入横滨者稀少，时价看涨，不能交现，买者知蚕丝之不足，数人联合，益倡高价，于是有介卖买两间而谋为仲裁者。某来曰：“此仲裁适余意否？请为一筮。筮得《履》之《乾》。</p>
<p>断曰：此卦以《兑》之柔，随《乾》之刚，犹少女与暴夫同行，其危险如“履虎尾”。今占得三爻，足下测度蚕丝出产与时价，是诚以管窥天，谓之“眇能视，不足以有明也”。横滨商人，自产地贩集蚕丝，向以贷金收买，故转运往往不速，谓之“跛能履，不足以有行也”。卖者乘其虚，而益倡高价，殆将食没足下之保证金，谓之“履虎尾，咥人，凶”。足下不自揣其不能，不知卖家之不良，欲博一时巨万之利，反生大损，犹以匹夫之勇，望为武将者也。谓之“武人为于大君”今仲裁难行，过六月中旬，可得协商，然大损不免也。</p>
<p>后果如此占。</p>
<h3 id="zhou68">高岛易断 九四：履虎尾，愬愬，终吉。</h3>
<p>《象传》曰：愬愬终吉，志行也。</p>
<p>“愬愬”者，畏惧之貌。此爻以阳居阴，逼近九五尊位，才强态弱，以九五为虎，常怀危惧，故有“履虎尾”之戒。若以其危故，而退身远引，亦非为臣之道。此爻处大臣之位，有可未常不献，有否未常不替，亦非避其威而不履也。但小心谨慎，常若想想，故曰“履虎尾，愬愬”。是以位虽高而主不疑，权虽重而上不忌，终免忧危，而得保全之吉，故曰“终吉”。此卦全卦以柔为吉。‘终”字对初而言，有始于危，终于不危之义也。《系辞传》曰“四多得”，此爻多惧，惟其防患周密，终得免害。《彖》辞曰“不咥人，亨”者，谓此爻也。《象传》曰“志行也”者，谓履行其道也。“志”者，为平日期望之志也。</p>
<p>【占】　问时运：以温和接人，以笃实当事，虽临危险，终得免祸，是气运平稳之时也。</p>
<p>○　问商业：不宜急切脱货，宜谨慎耐守，终获利益。</p>
<p>○　问战征：宜临危固守，遇救得捷，可转败为胜。</p>
<p>○　问六甲：平稳得男。</p>
<p>【例】　明治十七年十二月，朝鲜京城有政党纷扰，时国王遣特使来我公使馆，请我办理公使竹添君护卫王宫，公使因率兵前进。清国将官某氏，亦率部下兵迫王城，遂抗我兵。此报达我国，朝野骚然，朝旨派外务卿井上伯，奉使朝鲜责问，是国家之重事也。某贵显使余占其动静，筮得《履》之《中孚》。</p>
<p>断回：此卦上卦《乾》，为父，下卦《兑》为少女，有少女随父之象也，故名曰《履》。夫我国之于朝鲜，以我既行欧美之开化，欲使彼国速从时势之变迁，我导其前，彼履其后，以同行改革也。万一朝鲜为欧人所占领，不啻为我国之赘疣，实为亚细亚全洲之障碍。奈彼国冥顽不悟，妄以嫌忌外人，遂起今回之乱。今外务卿井上伯奉使前往责问，彼必自知微弱。四爻变而为《中孚》，结局终归乎和，谓之“履虎尾，愬愬，终吉”。于时十七年十二月二十五日也。</p>
<p>（附言）是月二十七日，交询社传福泽谕吉氏之言，邀余演说朝鲜《易》占。余因趋其席，社员满室，于事诸氏谓余曰：今回朝鲜之事，甲论乙驳，或和或战，群蹴纷纷，不如归的，君玩《易》象，必获先机，幸为开陈爻辞。余曰：《易》道，通天机而知未来者也，与凭空议论者不同也。余凭《易》占，已预知结果，在外人或未之信也。遂应其请，详述前说。在席自福泽氏以下，皆不解《易》脸如怪讶，余归后，福地源一郎氏，寄书请示占象，因更记前说以自送之，翌十八年一月一日揭之于东京《日日新闻》。当时《时事新报》记者痛嘲余说。彼昏昏者不解《易》理，亦无足怪，彼闻井上大使，与朝鲜政府开论，即在一月二日。《易》理之定数，不差分毫，余之《易》占，不失一语，不亦可畏敬哉！</p>
<h3 id="zhou69">高岛易断 九五：夬履，贞厉。</h3>
<p>《象传》曰：夬履贞厉，位正当也。</p>
<p>夬者，决也“夬履”者，谓其一任刚决以履行也。此爻刚健中正，体《乾》卦，《履》尊位，下无应爻，自恃刚明，果于任事，多威武猛断之政，未免有果敢而窒之弊，故曰“夬履”。古圣人居天下之尊位，虽明足以照，刚足以决，势足以专，未尝不博取天下之议，以广其见识，此圣人之所以为圣人也。此爻不患不刚明，而患在躁急，一任己见，以刚行刚，不审时机，不察群情，遂致上下不通，内外阻隔，急切之甚，激成祸变，是危殆之道也，故曰“贞厉”。“贞”者，贞固也，谓固执而不变也；“厉”者，危也，谓当常存危惧之心也。《易》中用“厉”字之例皆然，《噬嗑》之九五，“贞厉无咎”，亦犹是也。盖《履》之道，尚柔不尚刚，九五以刚居刚，是决于履也；以其中正之德，又能危厉自惕，斯得动无过举。《书》曰“心之忧危，若蹈虎尾”，国君能常思蹈虎之危，可谓“履帝位而不疚”也。爻辞“贞厉”者，固见其厉也。《象传》曰“位正当也”者，与《兑》之九五及《中孚》之九五同义。盖有不满于君德之旨也，谓刚决之君，似于宽仁温和之德有阙，所宜反省而加勉也。</p>
<p>【占】　问时运：前苦后甘，目下正当披云见日之时，犹宜毋忘曩时苦境，兢兢业业，斯能长保其富也。</p>
<p>○　问商业：宜和衷共济，有货不宜急售，久后必得厚利。</p>
<p>○　问失物：有不待寻而自得之象。</p>
<p>○　问官途：目下已得升迁，惟宜谨慎，斯可永保。</p>
<p>○　问疾病：危而后安。</p>
<p>【例】　某会社社长，来占命运之吉凶，筮得《履》之《睽》。</p>
<p>断曰：此卦以《兑》之少女，继《乾》父之后。今君富学识，温和而长于交际，由株主迁举而为社长，地位中正，固无可疑。但既任职权，不能不竭力谋事，一或刚决独行，凡事难保无失，谓之“夬履，贞厉”。在足下精明果敢，胜任社长，固余所深信也，惟从占筮之意，尚宜时时警戒。劝足下注意而已。</p>
<p>后果如此占。</p>
<h3 id="zhou70">高岛易断 上九：视履，考</h3>
<p>［54］</p>
<p></p>
<p>祥其旋</p>
<p>［55］</p>
<p></p>
<p>，元吉。</p>
<p>《象传》曰：元吉在上，大有庆也。</p>
<p>“视履，考祥其旋”者，谓自视其履行之迹，能考祸福之祥兆。此爻居《履》之终，即践行之终，凡人之所践行，善则得福，不善则得祸，治乱祸福之所歧，悉由于履行。人之所履，亦难保始终皆善，有始不善而终善者，有始善而终不善者，必观于终，然后见也。若周旋无亏，终始如一，则其吉大矣，故曰“视履，考祥其旋，元吉”。《象传》曰，“元吉在上，大有庆也”。谓君上能行此道，则大有吉庆也。元即大，吉即庆也。凡六十四卦之中，上爻系“元吉”者，不过二三卦，此爻居其一，盖上爻者，极地而多危殆也。</p>
<p>【占】　问时运：目下正得安乐之时，其人必素行无亏，晚运亨通，福寿双全，大吉也。</p>
<p>○　问商业：往返经营，俱得大利。</p>
<p>○　问家宅：祸福无门，惟人自招，若能积善，必有余庆。</p>
<p>○　问疾病：恐天年有限。</p>
<p>○　问失物：不寻自得。</p>
<p>○　问六甲：必产贵子。</p>
<p>○　问战征：大获胜捷，奏凯而旋。</p>
<p>【例】　明治二十三年十月，东京府下第十五区选举，代议士有候补三名，其一人为某豪商也。一日友人某氏，来请占其成否，筮得《履》之《兑》。</p>
<p>断曰：此卦以《兑》柔弱之少女，随行《乾》刚之老父，其势不相匹敌，固不待论。《履》之上九，《履》之终也，必其人经履几多艰难危机，渐奏事功，以至今日之盛运也。然应不中不正之六三，依偏视之眇者，与偏废之跛者，与刚猛之武人，共相竞争，孙子所谓下驷与上驷，其不能必胜可知矣。上爻处位之极，无可复进，悟前非而鉴既往，翻然回头，可得大吉也。若谋不出此，欲强遂初志，其凶有不可言也。</p>
<p>后依所闻，某豪商果察机自退，不复与争云。</p>
<p>【例】　明治三十年，占我国与德国交际，筮得《履》之《兑》。</p>
<p>爻辞曰“上九：视履考祥其旋，元吉。”</p>
<p>断曰：《履》者以柔顺而履刚健之迹，有周旋无亏之象，故名此卦曰《履》。曰“履虎尾，不咥人，亨”，以柔蹑刚，恭顺而不失其正，故不见咥，而反见亨也。见之本年我国与德国交际，彼国夸其武威，非无虎视耽耽之意，然我国当路之重臣，处置得宜，且彼国驻劄公使得人，能两得平和，故彼此无事。博强国之称，比之从前交际，自然不同。在彼具猛虎之性，搏噬之志，固未尝一日忘也；且因我之强，亦不无嫉妒。在我惟宜以柔克刚，随时应变，斯得矣。</p>
</body>
</html>
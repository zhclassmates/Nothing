<html>
<head>
<title>Document</title>
</head>
<body>
<h2 id="zhou120">高岛易断 18　山风蛊</h2>
<p>此卦《巽》下《艮》上，《艮》为山，《巽》为风，山下有风之象。风者空中之气，流通气候，往来寒暑，发育万物者也。今风入山下，闭息而不得振，风不通，则物腐而生虫。又《巽》为臭，为气，《艮》为止，为覆器，《艮》上《巽》下，是藏臭物于器中，夏从而覆之也，故腐败而生虫。一虫而化为三，愈生愈多，虫在皿中无所食，遂至同类相食，是乱之义也。“蛊”</p>
<p>［79］</p>
<p></p>
<p>字从三虫，在一皿中，故《春秋传》曰：“皿虫为蛊”。朱子曰：“言器中聚那毒虫，教他自相并，总是败坏之意，故名此卦曰《蛊》。”《说文》，“腹中蛊，悔深所生”，故又有淫溺惑乱之义；又转训事，或为修饬之义。《序卦传》曰“蛊者事也”，《杂卦传》曰“蛊则饬也”。凡遇蛊败，必有谨饬修治之事，犹训乱为治之意。是以卦名取败坏之义，爻辞用为事之义也。</p>
<p>蛊：元亨，利涉大川。先甲三日，后甲三日</p>
<p>［80］</p>
<p></p>
<p>。</p>
<p></p>
<p></p>
<p>▲　甲骨文蛊</p>
<p>蛊，坏之极也；坏极必当复治，治则必有治蛊之才，应世而出焉，得此治蛊之才，则足以致元亨矣。凡用才以图治，犹用舟揖以涉川，《书》曰“若涉大川，用汝作舟揖”。此之谓也，故曰“利涉大川”。“先甲”“后甲”，诸儒之说纷如，马氏以卦位言，子夏氏以癸丁言，卢氏以《贲》与《无妄》变卦言，郑氏取用辛用丁之义，苏氏据尽巳尽亥之说，皆各执一见。《全书》独以先三后三，为六爻已终，七日更始，取《复》卦“七日来复”之义。简端曰：甲，事之始，庚，事之变，蛊乱极而复治，故曰甲，《巽》化阴而归阳，故曰庚。此说最精确。程氏谓“先甲三日”，以穷其所以然，而处其事；“后甲三日”，以究其将然，而为之防。其说亦通。</p>
<p>《彖传》曰：蛊，刚上而柔下，巽而止，蛊。《蛊》元亨而天下治也。利涉大川，往有事也。先甲三日，后甲三日，终则有始，天行也。</p>
<p>此卦《艮》一阳在上，二阴在下，《巽》二阳在上，一阴居下，内外阴阳不交，内志不决，外行不健，因循坐误，此所以渐积而成蛊也。蛊则安得元亨？所谓“元亨”者，必使蛊之坏者复完之，蛊之塞者复通之，斯元亨而天下治矣。《序卦》曰，“蛊者事也”，饬蛊则必有事，往则不能无险，险莫如大川，以饬蛊而往涉，无不利为。“先甲三日，后甲三日”，先、后，即终始也。原其蛊之始，要其蛊之终，先不敢荒，后不敢怠，惟曰不足，终而复始，是非天行之健者不能也。此饬蛊之全功也。</p>
<p>以此卦拟人事，我巽而从，彼艮而止，意气两不相通。意气不通，则彼我不能合而成事，因循苟且，事必败坏，亦势所必至也。譬如木朽则生蛀，谷久则变蛊，此《蛊》之象也。《蛊》为后天之卦，《艮》《巽》与《乾》《坤》易位，是父母老而子用事，故六爻中，五爻皆言家事。初爻干父蛊而承意；二爻干母蛊而得中；三爻干之，虽有悔而无咎；五爻干之，以“用誉”而承德；惟四爻以“裕”而“见吝”，是失于顺也。凡人事以孝为首，即家事而推之，无事不当如是也。至上爻居《蛊》之终，独善其志，而不言饬蛊，盖将守其志而治身心之蛊，扩其志而济万世之蛊，是则人事之大者也。</p>
<p>以此卦拟国家，上卦为政府，下卦为人民，《艮》上《巽》下，一高一低，尊卑悬殊，上下隔绝，臣下逡巡畏缩，而无振作之才，人君因循苟且，而乏有为之志，祸乱之萌，已伏治平之中，自此而百弊生，万事隳，是《蛊》之卦名所由起也。然当蛊之时，要必有干蛊之才，而蛊乃可治。《象》曰“蛊，君子以振民育德”，盖以振起其民，育养其德，为饬蛊之要道也。此卦六爻，皆言齐家，不及治国，要之齐家，即所以治国，无二道焉。初爻之干蛊“终吉”，如管仲之相齐桓，孔明之辅后主是也。二爻之干蛊得中，如周勃之事吕后，狄相之事武后是也。三爻之干蛊“无咎”，如伊尹之相太甲，终得复位是也。四爻之裕蛊“见吝”，如李勣之不谏，终至酿祸是也。五爻之干蛊“用誉”，如周公之相成王，终成兴周是也。若上爻“高尚”，则如许巢之不受天下，夷齐之不食周粟是也。后世君臣，思艰图治，所当凛“先甲”“后甲”之惧，守成始成终之道，用《震》之动，法《乾》之健，斯“元亨而天下治”矣。不然，柔顺而自安，退止而不前，蛊坏日深，虽有善者，亦难保其后矣。可不惧哉！可不慎哉！</p>
<p>通观此卦，艮以刚止在上，上亢而不下济，巽以柔入在下，下卑而不上承，刚柔不接，两情乖隔。下者愈卑而愈巽，逡巡不进，上者愈高而愈亢，忽略苟安。其中日积日敝，渐积渐坏，内腐而外朽，其破败有不可救药者矣。故曰“刚上而柔下，巽而止，蛊”，是自卑于内，苟止于外，所以成蛊也。古书曰：“流水之不腐，以其逝故也；户枢之不合，以其运故也。”故器欲常用，久不用则蠹生；体欲常动，久不动则疾生。则知蛊之生由于止，其所由者非朝夕矣。《象》曰“山下有风，蛊”，风欲行，遇山阻之而止，旋转于山而不能达。风字从虫，故曰蛊以风化。君子欲治其蛊，则莫如“振”，“振”者动而不止也。“振民育德”，即“明德”“新民”之道也。是以诸爻皆曰“干”。“干”者植立之谓，所以饬治而扶起之，其义与“振”同，皆反夫止而用之也，反其止则蛊治矣。若四爻之“裕”，是益其蛊也，故“吝”。五爻皆言干蛊，有子道焉。上爻居五爻之上，处一卦之极，有为父之象，故不言于蛊。以干蛊之事，属之五爻之王，诸爻之侯，而上爻不复事其事。故曰“不事王侯，高尚其事”者，谓其事更有高出王侯之上者也。是将以一言而为天下法，一行而为天下则，其不言治蛊，而所以治蛊者。其道可为万世法则，故《象》曰“志可则也”。若以“不事王侯”，谓隐居高尚者所为，仍蹈苟止卑巽之习，非饬蛊，适以滋蛊矣，于爻义未合。总之此卦，五爻所言，称“父”，称“母”，称“子”，皆家事，上爻则曰“王”，曰“侯”，乃国事。邱氏曰，“以此为子，是诤父之子；以此为臣，是诤君之臣”，此言得之矣。</p>
<p>《大象》曰：山下有风，蛊。君子以振民育德。</p>
<p>《小畜》“风行天上”，《观》“风行地上”，《涣》“风行水上”，无所阻，故皆曰“行”；《蛊》，山下有风，风遇山而止，故曰“有”。“行”在外也，“有”在内也，在内必郁而不宣，郁久则坏，语曰“蛊自内生”，此也。君子当此，以之振起其民，养育其德。《艮》之止者使之动，《巽》之入者使之出，将推己之德化民，民亦感其德，而振发有为，得以革去旧染之污，“日新其德”，此君子治蛊之能事也。如是而蛊济矣。</p>
<p>【占】　问时运：目下好运方来，须力图振作，可改旧观。</p>
<p>○　问商业：防货物堆积致坏，宜急起贩运出售。</p>
<p>○　问战征：屯营宜就旷地，不宜近山，防有风鹤之惊。</p>
<p>○　问家宅：须整肃门庭，凛诲淫蛊惑之戒。</p>
<p>○　问疾病：防巫蛊咒诅，或腹患蛊毒之症。</p>
<p>○　问讼事：想是听人蛊惑所致，急宜罢讼。</p>
<p>○　问婚嫁：恐有男女私情。</p>
<p>○　问失物：其物已坏。</p>
<p>○　问出行：防阻风。</p>
<p>○　问六甲：防有异胎。</p>
<h3 id="zhou121">高岛易断 初六：干父之蛊，有子，考</h3>
<p>［81］</p>
<p></p>
<p>无咎，厉，终吉。</p>
<p>《象传》曰：干父之蛊，意承考也。</p>
<p>“干”者本之正干，得枝叶以附立之，所以维持木身也。故称人能耐事负重任曰“干事”。蛊者事也，“有子”者，赞美之词，即所谓有子克家是也。“考”者，父也，殁曰考。蛊者，物腐虫生之谓，其所由来，非一朝一夕之故，是以《蛊》之诸爻，皆系父子而言之。孝子家庭之间，不幸而父有蛊，蛊而待干，子心戚矣；然幸而得干，则“考无咎”，子亦得以无厉，故吉。</p>
<p>【占】　问时运：好运初交，克勤克俭，克光前业，吉。</p>
<p>○　问商业：旧业重兴，必多获利。</p>
<p>○　问家宅：想是祖先旧宅，当改造重从，大利。</p>
<p>○　问战征：如勾践复吴，子胥伐楚，必获重兴。吉。</p>
<p>○　问讼事：前不得直，复宜上控，无咎。</p>
<p>○　问疾病：虽危无妨，若无子者，占此不利。</p>
<p>○　问婚嫁：佳儿佳妇，吉。</p>
<p>○　问六甲：生男，必能兴家，吉。</p>
<p>【例】　和歌山县材木商某者，初次伐采材木，运售东京大阪等处，后得金主，业亦大振。时东京被火，某商适有材木到东京，大得利益。由此多财善沽，愈推愈广，不料偶罹感冒，遂陷重症，二十余日而死。在家一妻一子，子男年才十五，一切遗产，如在山之材木，及运往他处之材木，并运送船只，与金钱出入等款，当时某商一人自主，妻子皆不详悉也。一日访余，告以情实，乃为其子一筮。得《蛊》之《大畜》。</p>
<p>断曰：此卦山下有风，风者鼓动万物者也。风在山下，止而不动，故郁蒸生虫，有群虫相食之象。今占得此爻，显见汝父死后，所有采伐材木等，坏耗殆尽。今汝虽幼弱，当思继续父业，身当艰难，非常勤勉，彼金主亦将感汝之志，出力援助，一切所存材木，并遗金之款，皆可收纳也，谓之“干父之蛊，有子，考无咎，厉，终吉”也。后此子果能勉承旧业，益增兴旺。</p>
<p>【例】　明治二十五年，熊田某养子某，占家政得失，筮得《蛊》之《大畜》。</p>
<p>断曰：此卦以长女嫁少男，有一家嗣续之象。在养父负债，非一朝一夕之故，积弊之所由来久矣。初六者，《蛊》之初，其弊未深，处之不难。是子受父债，力当抵偿，故曰干蛊，有子，父无咎也。“干”者，谓负担其事而处之也；“厉无咎”者，谓虽危终无咎也。后果如此占。</p>
<h3 id="zhou122">高岛易断 九二：干母之蛊，不可贞。</h3>
<p>《象传》曰：干母之蛊，得中道也。</p>
<p>干蛊之解，见初爻下。此爻体巽，以刚中之才，上应六五，巽顺而得中道者也。初爻言“考”，二爻言“母”，是父没而母存也。《蛊》六爻，称“父之蛊”四，称“母之蛊”一，盖以妇人无专制也，在亚细亚古来所戒，如《书》所云“牝鸡司晨，惟家之索”是也。九二以刚中谏其母，故曰“于母之蛊”。必若凯风七子之歌，斯为得矣。以此卦属之君臣，则二爻为大臣，五爻必是幼主，或母后也。幼主则为周公之相成王，劝进豳风，婉转开导，期归于善是已。女主则为陈平、周勃之辅吕后，狄仁杰、娄师德之相武后，从容巽顺，辅翼国政，不使蛊时至大坏者也。盖治蛊固不可过柔，亦不可过刚，过刚则伤恩，过柔则流慢。此爻刚得其中，故能酌量损益之宜，有用刚之实，无用刚之迹，以柔济刚，弥缝得法，自不致蛊之复炽也，故《象传》曰“得中道也”。</p>
<p>【占】　问时运：目下贵将顺调剂，不可草率。</p>
<p>○　问商业：防有旧债积弊等事，宜宽缓调处。</p>
<p>○　问家宅：恐有母党擅权启衅，宜忍耐善处。</p>
<p>○　问战征：防有阴险，不可直进。</p>
<p>○　问疾病：壮年防是疟母痞块等疾，小儿或是胎气不足，宜服柔和之剂。</p>
<p>○　问行人：在半途，后日可归。</p>
<p>○　问失物：得。</p>
<p>○　问婚姻：当得佳妇。</p>
<p>【例】　友人某来告曰：余之亲族某殁后，因其家所关，亲族将为之集会妥议，苦难处分，意见未决，为请一筮。筮得《蛊》之《艮》。</p>
<p>断曰：《蛊》者山下有风，刚柔不接，有因而生虫之象。《巽》为风，为长女，《艮》为山，为少男，是寡妇幼子主家政也。蛊者腹中之虫，淫晦而生，且有淫惑之事。今亲族若欲显发其隐事，势必至破裂，其蛊之祸益甚。四爻曰“干母之蛊”，必其子自能处分也，宜缓待四年后，小子长成，蛊将自绝矣，今尚非其时也。</p>
<p>友人闻之，感曰：亲族某氏，以若干资金，开店于横滨，勤勉得力，获资二十万元。其妻殁后，纳艺妓为妾，生一子，今才十岁。某氏殁后，因子尚幼，以母主家事。母与某伙共营其业，遂与私通。因专委家事于某伙，亲族皆不怿之，于是某伙将割其资产之半，以为己有，故亲族相会为之妥议，苦难处分。今得此占，始知处置之法，容俟四年之后，其子成立，相扶协议，自能整理旧业也。</p>
<p>后遂依爻定。</p>
<p>【例】　占明治三十年教育气运，筮得《蛊》之《艮》。</p>
<p>断曰：此卦山下有风，风为巽，入山为艮止，是风在山中，入而不出。风字从虫，故致久郁生蛊，虫无饵，则同类相食，故名曰蛊。就国家上见之，是风化不通，人心败坏之象。夫人有身有心，故教育亦即在治身治心两事。治身首重衣食起居，治心首重仁义道德。人人不乏衣食起居，则恒产充足，自不至流为匪僻；人人得知仁义道德，则恒心完善，自可以共学圣贤，小之得一家团聚之乐，大之启国家裕泰之休。我国屹立于亚细亚洲中，土地延长，膏腴寒暖，皆适其宜，不仰他国之物，而国用充足，礼教修明。二千余载以来，君王则圣圣相承，人民则熙熙乐业。且全国子民，多系天家支派，中世天子赐臣下源、平、藤、橘四姓，其实皆出于皇族，故民之见王室，犹支庶之于大宗，其相爱相戴之情，无异骨肉。迄至武门专权而后，皇威不振，纪纲紊乱，然犹如兄弟阋墙，终未尝觊觎王室也，以视他国僭夺相循，以天位作传舍者，大不相同。而所以历久不替者，由全赖此治身治心教育之泽，得以绵延耳。今自维新以来，风教一变，竞新尚奇，见异思迁，行则有铁道，居则有电灯，海有轮舶，陆有电线，凿矿采金，通商开埠，视万国如一家，以四海作比邻，则效泰西，日新月盛。所谓富强之业，未始不今胜于古，而独于教育之法，窃谓今不如古也。何则？以今慕习欧美学术，使少年英敏子弟，往习其业，学成归国，即奉为师长，以教授在国之子弟。彼俨然为师者，三五年间，才学得欧洲奇异之浮文，全般抛弃我国向来身心之实学。凡子弟受其薰陶者，不由智识之顺序，不关长幼之秩序，曰自由，倡利己，徒以优胜劣败、弱肉强食为天则，不复知有仁义道德之天赋。于是身教不谨，心术日坏，为子者不言孝，为臣者不言忠，为弟者不言悌，为友者不言信，残忍狠毒，汩没天良，甚至视父母如路人，等兄弟于秦越，作乱犯上，无所不为，其弊有不胜言者矣。阅今《日日新闻》所载，杀人、盗财、奸淫、诈伪等事，风俗之坏，浑如蛊毒入心，不可救药。此教之来，起自泰西，西，阴方也，故谓之母蛊。染蛊已深，未可刚克，故曰“于母之蛊，不可贞”。</p>
<h3 id="zhou123">高岛易断 九三：干父之蛊，小有悔，无大咎。</h3>
<p>《象传》曰：干父之蛊，终无咎也。</p>
<p>干蛊之解，见初六下，至九三而蛊已深，非有阳刚之才德，难革此弊。此爻承父破坏之后，若复因循坐视，不思补救，是长父之恶，非为子之道也；然过刚不中，或径情直行，欲补父过，致伤父心，亦未免有悔也。非刚阳之才，未易言干，幸能干之，虽“小有悔”，可“无大咎”，谓之“干父之蛊，小有悔，无大咎”。“小有悔”者，所以警之也；“无大咎”者，所以劝之也。“小有悔”者，固非善于事亲，若因悔而不干，则咎益大矣。是以三爻干而有悔，终胜于四爻之裕而得吝也。</p>
<p>【占】　问时运：目下直痛革前非，纵小有挫折，终得有济。</p>
<p>○　问商业：宜重兴旧业，改立章程，或有小失，必得大利。</p>
<p>○　问家宅：恐栋宇年久，多致蛀腐，毋惜小费，急宜改造。</p>
<p>○　问战征：刚武直进，未免小败，然必无大害。</p>
<p>○　问失物：得则必得，防有小小口舌之灾。</p>
<p>○　问六甲：生男，但生下小孩，未免小有疾厄。</p>
<p>○　问疾病：无妨。</p>
<p>【例】　某会社社长某来，请占会社之盛衰，筮得《蛊》之《蒙》。</p>
<p>断曰：蛊者风在山下，为空气不通，有因而生虫之象。以会社见之，社业不振，物品资本，不能通融，社员中因之生纷议也。今占得此爻，知此社之失策，由旧而来，欲挽回之，深虑其难。在本年虽多失策，至年度决算，可无大差，明年为紧要之时。今后社员当拮据黾勉，除去旧弊，维持社运。至明后年，可奏实功，定卜社运之盛大也，谓之“干父之蛊，小有悔，无大咎”。父蛊者，谓此弊承前而来也；明年者，指第四爻，明后年者，指第五爻，可就四五两爻之辞观之。</p>
<p>社长闻之曰：占筮可谓适当矣。本年以社员因循，致社业不振，而酿损失。社员中且有不适其任者，每启蛊惑，以及危殆，故先罢用其人，以仆自任。如贵占料知明年社运之困，生于今日，可卜明后年之隆盛也。</p>
<h3 id="zhou124">高岛易断 六四：裕父之蛊，往见吝</h3>
<p>［82］</p>
<p>《象传》曰：裕父之蛊，往未得也。</p>
<p>“裕”者竟也，与“干”相反。“裕父之蛊”者，谓因循苟且，惮于改作，是宽容其蛊而蛊益深也。此爻以柔居柔，不能有为，爻至四，蛊已过半，治之宜如救焚拯溺，迅速从事，斯克有济。父既柔懦而积成其蛊，子复柔弱而不能救，持是以往，必见吝也，故曰“裕父之蛊，往见吝”。此爻变则为《鼎》，《鼎》九四之辞曰“鼎折足，覆公餗，其形渥，凶”，亦可以见其益吝也。初六、六四，共阴柔，同当干蛊之象，而爻辞不同。初六居《蛊》之初，其败未大，故虽阴柔，其功易成，是所以为吉也；六四《蛊》败过半，其坏较甚，而犹气馁力屈，不能贞固干事，是以见吝也。</p>
<p>【占】　问时运：运亦平常，但一味因循，终致自误。</p>
<p>○　问商业：徒知守常，不知革弊，长此以往，难以得利。</p>
<p>○　问战征：威不肃，令不严，未可前往也，往必见败。</p>
<p>○　问家宅：父业虽裕，敝败已深，难保其往也。</p>
<p>○　问疾病：外形尚裕，内患已深，不急图治，后必莫救。</p>
<p>○　问六甲：生女。</p>
<p>【例】　友人某来，请占富豪某氏之家政，筮得《蛊》之《鼎》。</p>
<p>断曰：此卦山下有风，风者鼓舞万物而助生育者也，山者止而不动者也。今“山下有风”，则风入山中而生虫，谓之《蛊》。以人事见之，则风者过而不留，为见识不定之人；又山者止而不动，为精神萎靡之人。如此之人，不能振作大事，徒贪目前小利，甚至与亲友相残，是人中之蛊也。四爻以阴居阴，才智钝而气力弱，无义无勇者也，当此蛊坏之家，不能奋然用力，扶弊救衰，而犹优柔偷安，坐视蛊败，虽在豪家，难保资产，谓之“裕父之蛊，往见吝”。</p>
<p>某闻之曰：某富豪之父，虽以勉强兴家，因无子，养亲族之子为嗣。此子智识寻常，远不及父。当承家之初，虽小有负债，本有资产可抵，乃少年子弟，忽为富豪，愚而自用，不听人言，遂至破败其产。占辞切当，真可感服。</p>
<h3 id="zhou125">高岛易断 六五：干父之蛊，用誉。</h3>
<p>《象传》曰：干父用誉，承以德也。</p>
<p>此爻以柔居刚，又得中而居尊位，与九二刚中之贤臣，阴阳相应，专心委任，使翼为辅弼，匡救坏乱之旧弊，故曰“干父之蛊”。五爻君位，爻辞曰“父”，知帝王必有父也。卦中初、三两爻，皆曰“干父之蛊”，三则曰“有悔”，故仅得免咎；初则“考无咎”，故曰“终吉”，不可谓非干之善者也。至五爻不特其父无过，且因而得誉，补其过，更扬其名。恶归己而善归亲，其曲委弥缝，非善继善述者不能臻此。《象传》曰“干蛊用誉，承以德也”，盖干蛊则可以才济之，“用誉”则必以德承之，故曰“承以德也”。</p>
<p>【占】　问时运：虽门祚衰薄，能自振作，自足立身扬名。</p>
<p>○　问商业：旧业虽不甚佳，此番从新改作，必能获名获利。</p>
<p>○　问家宅：祖遗之产不厚，幸能扩充前业，必至光大门楣。</p>
<p>○　问战征：能克复城池，军声远播，吉。</p>
<p>○　问疾病：当延名医治之。</p>
<p>○　问六甲：生男。</p>
<p>○　问嫁娶：定是名门贵族。</p>
<p>【例】　友人某来，请占某豪家改革，筮得《蛊》之《巽》。</p>
<p>断曰：蛊谓食贮器中，覆之而风不通，腐败生虫之象。以国家拟之，必是幼主承统，深居九重，不接外臣，母后乘帘，掌握朝政，于是小人充朝，君子退野，为宵小蛊惑之时。今六五之君既长，与九二刚健之大臣，阴阳相应，立策定谋，洗除国家积年之旧弊。当其改革之际，尤为非常之戒严，前后七日，竞竞业业，谨慎周密，谓之“先甲三日，后甲三日”也。想在豪家家政改革，亦同此理。某豪商内政之弊害，非一朝一夕之故，今得善良之伙友，洗除积年之宿弊，必能奏改革之功也。然此事宜刚不宜柔，宜速不宜缓，不出七日，当果决专断，谓之“干父之蛊，用誉。</p>
<p>友人闻之大感，云主人夫妇以下，皆已允可，仅仅数日，已得断行。后果能充复其旧资。</p>
<h3 id="zhou126">高岛易断 上九：不事王侯，高尚其事。</h3>
<p>《象传》曰：不事王侯，志可则也。</p>
<p>此爻为成卦之主，以刚明之才，居艮止之极，不比九五，亦不应九三，逍遥于外，高居卦极，不关世之毁誉荣辱，其清风高节，足以振起颓俗，激动人心，其益世岂鲜少哉！九五者王也，九三者侯也，不比应之，故曰“不事王侯，高尚其事”。上九高尚，固非放情物外者所可托也，是不仅治一时之蛊，实足治万世之蛊也。其志之可则，岂有过哉！故《象传》曰“志可则也”。</p>
<p>一说：此卦自初爻至五爻，皆以蛊言，不言君臣，而言父子，人臣之事君，与人子之事父一也。此爻位居最上，独以“不事王侯”言者，盖非君非臣，亦非子，是身居父位者也，故高尚其志，不复事天下之事，而其志之所存，实足为天下法则者矣。</p>
<p>凡读《易》者，须先熟察其卦爻之象，与卦爻之时，然后能读得其辞义也，不然而徒拘泥文字，虽终身读《易》，不能得其要。如此爻《象传》无难，难得其旨，何则？“不事王侯，高尚其事”之人，虽有才德，不为人所知，不为世所用，古今来亦不乏其人。若必指是等人，而称之曰其“志可则”则圣贤君子之用世者，反将曰其志不可则，不几大妨名教，有害纲常者乎？盖上九备阳刚之德，居全卦之极，当此蛊坏日甚，不忍坐视天下，是以自初六至六三，奋振其才力，以济时艰，以光前业；迨蛊坏既除，人人得浴太平富贵之泽，上爻独脱然勇退，“不事王侯，高尚其事”，是见几而作之君子也，其志岂不可则哉！</p>
<p>【占】　问时运：宜以退为进。</p>
<p>○　问商业：目下货价，必将逐渐增高，不必急售。得利。</p>
<p>○　问家宅：宜傍高阜之地，吉。</p>
<p>○　问疾病：卦为归魂，恐天年有阻。</p>
<p>○　问婚嫁：必是女贞男良，天缘巧合。</p>
<p>○　问战征：想已值战胜凯旋之时。</p>
<p>○　问出行：宜行商，不宜求名。</p>
<p>【例】　友人某来，请占某贵显之气运，筮得《蛊》之《升》。</p>
<p>断曰：蛊者由风入山中，郁积而生者也。以国家拟之，政府为山，有高傲之象，人民为风，有卑从之象。一高一卑，两情不洽，浑如物入器皿中，风息不透，湿热郁蒸，变腐成蛊，同类相食也。曩年外交未通，攘夷锁国时之政略，恰相似也。然当维新之际，二三雄藩，首创改革，奋发有为，在幕府诸士，悲坠祖先之遗业，慷慨切齿，欲一死守之，战争不止。是时某贵显，能洞见内外之大势，调剂两间，以樽俎息干戈，不使内忧外患，一时并起，是诚治蛊之能臣，非庸庸者所能及也，其功不亦伟哉！今占得此卦，值上爻之位，即为某贵显功成身退之象，谓之“不事王侯，高尚其事”。</p>
</body>
</html>
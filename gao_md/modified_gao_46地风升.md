<html>
<head>
<title>Document</title>
</head>
<body>
<h2 id="zhou316">高岛易断 46　地风升</h2>
<p>卦体《坤》上《巽》下，按《坤》辰在未，未土也，故坤为地，《巽》辰在巳，上值轸，轸主风，故《巽》为风。陆绩云，“风土气也”，《巽》为《坤》所生，故风从地而起，即庄子所云“大块嘘气，其名为风”也。地上风下，盖风起自地下，顷刻而行于天上，有《升》之象。《升》为十二月之卦，阴气下凝，阳气上升，此其时焉。此卦所以名地风《升》也。</p>
<p>升</p>
<p>［47］</p>
<p></p>
<p>：元亨。用见大人，勿恤</p>
<p>［48］</p>
<p></p>
<p>。南征吉。</p>
<p></p>
<p></p>
<p>▲　金文升</p>
<p></p>
<p></p>
<p>▲　篆书升</p>
<p>卦象由《巽》升《坤》，故曰《升》。《巽》本“小亨”，“元”者，《坤》之“元”，得夫坤元之气，故曰“元亨”。“大人”谓二，《巽》《传》曰“利见”，此曰“用见”，谓不升则不得见，用升而后可见也，故曰“用见”。得见大人，则大人必相与同升，自可无恤。“南征”者，出幽入明之谓也。《巽》之往《坤》，《坤》之往《巽》，皆必历于南，譬如日月之升，皆南征，而其降也，皆北行，故曰“南征吉”。</p>
<p>《彖传》曰：柔以时升，巽而顺，刚中而应，是以大亨。用见大人，勿恤，有庆也。南征吉，志行也。</p>
<p>《巽》位在巳，《坤》位在申，其升也，历时而渐进，故曰“柔以时升”。阴始于《巽》，而终于《坤》，柔莫柔于《巽》矣。《巽·彖传》曰“柔顺乎刚”，《坤·彖传》曰“柔顺利贞”，是所谓“巽而顺”也。二为《升》之主，刚而得中，二五相应，谓之“刚中而应”，其亨是以大也。王制升诸司徒，升诸司马，皆为大人，得以用见，是可“勿恤”。柔依刚而立，初得二而《升》之基益固，而《升》之道乃亨，故曰“有庆”。阳称庆，庆在初也。《巽》属东南，《坤》属西南，自下升上，必历《离》之南，乃交于《坤》，南为阳明之方，故“征吉”。得其吉而升之，志于是乎遂，故曰“志行也。”</p>
<p>以此卦拟人事，是人之屈者求伸，穷者求达也，然屈伸穷达，有时存焉。刚主动，柔主静，“柔以时升”，当静以待时焉。《巽》柔也，《坤》亦柔也，无刚以作其气，则柔弱不能自树，其何以升哉！故必应以刚中，柔乃得依刚以为立，即《巽》《彖传》所谓“刚巽乎中正而志行”者也，其亨可谓大矣。凡人之求升，必藉大人为之先导，引而进之，登而用之，皆大人之力也，然必先见之，而后得邀其赏识。“用见”者，进见之谓也，举不举未可知也，故不谓之“利见”。然以时而见，必以时而升，当有庆焉，可无忧也。昔吕望之于文王，相见于渭南，孔明之于先主，相见于南阳，南征之吉，是其证也。三代之英，有志得逮，大道之行，人事之亨也。《巽》为风，《坤》为用，正风云际会，用之则行之时也。</p>
<p>以此卦拟国家，《升》为升平也，所谓道隆德隆，国家全盛之时也。其卦自《萃》来，《萃》则得民，得民则国治，国治而后天下平，是治道之大亨也，故《升》曰“元亨”。然一治一乱，时为之也，时未可《升》，宜静以俟之，不宜躁进。“巽而顺”，谓《坤》顺以承天也；“刚中而应”，谓《巽》刚以应时也。得其时，则贤能登进，俊杰超迁，允升天子之阶，用布永清之化，君臣一德，风行俗美，在正时也。“大人”者，恭己面南之大人也，当阳出治，天下之士，咸皆怀抱利器，愿期一见之为荣，斯士无被黜之忧，朝有得人之庆。《说卦传》所云“帝出乎震，齐乎巽，相见乎离”，《离》南方也，故“南征吉”。卦以二五为刚中相应，二曰“有喜”，五曰“大得志”，即可见万年有道，升平之象也。</p>
<p>通观此卦，卦名取地风，卦象取地木，风从地而起，木自地而出；《巽》为风，亦为木，木与风，其为《升》一也。《升》反《萃》，《萃》《坤》居下，为群众之象，《升》则举于众，而登之民上，是古者论秀书升之制也，故反《萃》为《升》。《彖》辞曰“用见”，曰“征吉”，谓贤士怀抱道德，乐为世用也；曰“大亨”，曰“有庆”，谓朝廷任用俊彦，得奏时雍也。往见者在士，举而用之者在大人，故士之吉，即为大人之吉，大人之“有庆”，亦即为士之庆也。柔依刚而能立，志得《坤》而斯行，《象》曰“积小以高大”，譬如升高，必自卑而登，譬如升阶，必由下而进，盖有愈升而愈上者矣。其大旨惟在“柔以时升”，先时则躁，后时则悔，皆失《升》进之道也。士者出而用世，审时其至要也。《易》之作也，多在殷周之际，周室王化之行，始于二南，所谓征南，是明证也。爻象内三爻为《巽》，初“合志”，二“有喜”，三无疑，是《升》之得其人、得其道也。外三爻为《坤》，四曰“山”，五曰“阶”，六曰“冥”，是《升》有其地、有其时也。总之，二为大人，五应之，则升阶以见；初得允吉，四应之，则恭顺以事；三尚可《升》，六应之，则其《升》已极。卦体《坤》《巽》皆柔，如木初出，枝条柔软，及其干霄直上，自然刚健不屈，所谓“巽而顺，刚中而应”者也。</p>
<p>《大象》曰：地中生木，升。君子以顺德，积小以高大。</p>
<p>地中生木，当其萌孽始生，藐乎小矣，及至蔽日干霄，其高大不可限量，盖不知几经岁月，得以积累而至此也。顺德以《坤》为极，《巽》柔在下，《坤》顺在上，由《巽》升《坤》，非积不能。君子法之，以顺其德，积小高大，德必日新而日懋也。人以此而树木者，君子即以此而树德焉。</p>
<p>【占】　问时运：得春生之气，运途当日进日盛。</p>
<p>○　问功名：有指日高升之象。</p>
<p>○　问营商：积累锱铢，可渐成富饶巨室。</p>
<p>○　问战征：宜平地架列木梯，可以登高攻城。</p>
<p>○　问婚姻：顺为妇德，有以妾作嫡之象。</p>
<p>○　问家宅：此宅初时低小，近将改造大厦。</p>
<p>○　问疾病：是肝木春旺之症，若不顺气宽养，势将日积日重，颇为可危。</p>
<p>○　问货价：有逐步腾贵之象。</p>
<p>○　问秋收：风雨调顺，年谷丰登。</p>
<p>○　问行人：一路顺风，且积蓄颇丰。</p>
<p>○　问六甲：生女。</p>
<h3 id="zhou317">高岛易断 初六：允升，大吉。</h3>
<p>《象传》曰：允升，大吉，上合志也。</p>
<p>初居《升》之始，为《巽》之主，《升》者下也，而允其升者上也，上允其升，则《升》之志遂矣。上互《震》，《震》雷出地，声闻百里，有《升》之象；下升上允，志同道合，吉莫大焉。《晋》六三曰“众允”，下为二阴所信；《升》初六曰“允升”，上为二阳所信。以阴信阴，悔亡而已，以阴信阳，乃得大吉。</p>
<p>【占】　问时运：运途大顺，求名求利，无不如志，大吉。</p>
<p>○　问功名：一举成名，大吉。</p>
<p>○　问营商：货价高升，大可获利。</p>
<p>○　问战征：升高窥望，得识敌情，一战可得胜也，大吉。</p>
<p>○　问婚姻：两姓允合，大吉。</p>
<p>○　问家宅：有出谷迁乔之兆，吉。</p>
<p>○　问疾病：爻象本吉，于问病独非吉兆，惟在下痢下陷等症，则吉。</p>
<p>○　问讼事：宜上控，吉。</p>
<p>○　问六甲：生女。</p>
<p>【例】　缙绅某来，请占气运，筮得《升》之《泰》。</p>
<p>断曰：卦象取“地中生木”，木得春气，枝叶怒生，渐增渐大，犹人行运得时，渐入佳境之象也。今占得初爻，是初运也。《升》者，自下升上，允者，我求而被允，《升》得其允，斯《升》之志遂，《升》之道行矣。运途得此，所求所谋，于名于利，无不“合志”，大吉之占也。</p>
<h3 id="zhou318">高岛易断 九二：孚乃利用禴，无咎。</h3>
<p>《象传》曰；九二之孚，有喜也。</p>
<p>二居《巽》之中，备刚中之德，即为“用见”之“大人”。初欲升五，必先历二，以求孚于二也。古者求贤审官，得人则告诸宗庙，二既孚初之《升》，特为斋祓以进之。上互《震》，《震》为祭，故“用禴”。《巽》，孟夏之月，“禴”，夏祭，“用禴”者，取“柔以时升”之义也。“禴”，祭之薄者，然输诚求升，虽薄亦孚，在诚不在物也，故“无咎”。《象传》曰“有喜”，即《彖传》所云“有庆”也。《萃》六二以柔应五之刚，《升》九二以刚应五之柔，其至诚感应，则一也，故爻象“用禴”同，“无咎”亦同。</p>
<p>【占】　问时运：运途得中，必有喜事临门。</p>
<p>○　问营商：商业全凭信实，有信卖买进出，无诈无虞，自能永远，且可获利。</p>
<p>○　问功名：定有泥金报喜。</p>
<p>○　问战征：出师必祭，信为兵家之要，得信则三军一心，无战不克矣。</p>
<p>○　问婚姻：二五交孚，阴阳合德，大喜。</p>
<p>○　问家宅：主有喜兆。</p>
<p>○　问疾病：宜祷。</p>
<p>○　问六甲：单月生男，双月生女。</p>
<p>【例】　友人某来，请占气运，筮得《升》之《谦》。</p>
<p>断曰：《升》者自下升上，有积小高大之象。今足下问气运，占得第二爻，二爻刚中，为卦中之大人。“孚”者，信也，得其信，不特上下交通，即鬼神亦能感格。爻象如此，知足下信谊素著，于朋友上下之间，无不交孚，故得“无咎”，且近日即有升腾喜兆。</p>
<p>【例】　明治二十九年，某贵显来，为设立农工银行，占问成否，筮得《升》之《谦》。</p>
<p>断曰：卦体《坤》上《巽》下，《坤》为财，为富，《巽》为商，为利。五行以我克者为财，《巽》木克《坤》土，土为财。《升》者，积小高大，有渐进渐长之象。今贵下占问银行生业，得第二爻，爻辞曰“孚”，孚者，信也，金银贸易，最要在信。“利用”者，利于用也，《洪范·六府》“心曰利用”，即此旨也。据此爻辞，银行必成，且有喜兆。</p>
<h3 id="zhou319">高岛易断 九三：升虚邑。</h3>
<p>《象传》曰：升虚邑，无所疑也。</p>
<p>《升》之三，《巽》之终，《坤》之始也，《坤》为虚，亦为邑，故曰“升虚邑”。《说文》：“虚，大邱。九夫为井，四井为邑，四邑为邱”。邱，谓之虚，《诗》“升彼虚矣”，虚，即墟也。墟为空旷高地，由井升邑，由邑升虚，可见“积小以高大”，历试诸艰，胜任愉快，地日辟而日大，位日进而日高。《象传》曰“无所疑”，信乎三之《升》，《升》之得其任矣。征诸太王居岐，一年成邑，二年成都，三年五倍于初，爻所言升虚升邑，盖谓此也。《升》卦爻象三、四、五三爻，皆隐指周室之事。</p>
<p>【占】　问时运：目下运途恰好，渐进渐盛。</p>
<p>○　问营商：市廛谓之趁虚，言就虚地，会集货物而成市邑，可见商业日盛也。</p>
<p>○　问功名：《升》本发达之象，初方“允”，二则“孚”，至三则已升而在上，可无疑也。</p>
<p>○　问战征：经此兵燹，城邑空虚，“升虚邑”，夺取空城矣。</p>
<p>○　问家宅：有前空虚，后富实之象。</p>
<p>○　问婚姻：“虚邑”，犹空房也，不吉。</p>
<p>○　问疾病：必是虚弱之症无疑。</p>
<p>○　问失物：不得。</p>
<p>○　问六甲：九三阳爻，生男。</p>
<p>【例】　明治十六年，缙绅某任某县令，将赴任，请占任事吉凶，筮得《升》之《师》。</p>
<p>断曰：“虚邑”，为凋敝之地，人烟寥落，治理殊难，非盘根错节之才，未易胜任也。今贵下新授某邑知事，行将赴任，占得此爻，以贵下练达之才，任此积衰之邑，必能治剧理繁，为人所难为，当有措之裕如，无容疑也。可为贵下信之矣。</p>
<p>【例】　明治廿八年五月，为开垦北海道十胜国利别原野，占其成否，筮得《升》之《师》。</p>
<p>断曰：爻辞与占象，悉相符合，可谓深切详明。曰“虚邑”，即荒土地，曰“升虚邑”，是辟荒土而成村落也。初则允其升，谓从事开垦者，志相合也；二则孚其升，谓从事开垦者，必“有喜”也；三则升已成矣。事虽难，可无疑也，其成必矣。</p>
<p>【例】　明治三十一年，占司法省气运，筮得《升》之《师》。</p>
<p>断曰：《象》谓积小高大，凡风化之日趋日上，政教之日进日强，皆为《升》也。今占司法省，欲改设公明之法律，为内地杂居之准备，得《升》卦三爻。夫有其邑而不治，谓之“虚邑”，有其法而不用，亦谓之虚法。兹者司法省，新颁法律，将实施之于内地，是升虚而作实也，此令一行，必无阻碍，无容疑虑焉。</p>
<h3 id="zhou320">高岛易断 六四：王用亨于岐山，吉，无咎。</h3>
<p>［49］</p>
<p>《象传》曰：王用亨于岐山，顺事也。</p>
<p>岐山为周发祥之地，太王迁之，文王康之，时告祭乔狱，岐山当必在其内也。盖天子祭天地，诸侯祭其境内之山川。“亨于岐山”，岐山在周境内，周先王实主其祀焉。称王者，追王之谓也。迁岐山之始，避狄而来，而积小高大，遂成为王业之基，吉何如也！《象传》以“顺事”释之，盖隐指文王服事之诚，有顺德，无二心也。此周公不言之旨，合前后爻象观之，而可知矣。</p>
<p>【占】　问时运：事顺适，吉而无咎。</p>
<p>○　问战征：古者祷战，祈克于上帝，然后接敌，此即用享之义也。享而后战，其必克矣，吉。</p>
<p>○　问营商：货物之生也，多取于山林川谷之间。祭法，民之取财用者，必祭之。谓祭之可获利也。吉。</p>
<p>○　问功名：“亨于岐山”，易侯而王，大吉之兆。</p>
<p>○　问家宅：宜祭告宅神，吉。</p>
<p>○　问疾病：宜祷。</p>
<p>○　问六甲：生女。</p>
<p>【例】　某商人来，请占气运，筮得《升》之《恒》。</p>
<p>断曰：《升》卦诸爻，皆言升，惟二四不言升，其义并取于祭享，谓人欲升腾发达，必先求神明之保也。四爻辞曰，“王用亨于岐山”，岐山为太王避狄之地，浸炽浸昌，大启尔宇，为周室王运发祥之始。今足下占得此爻，知足下气运通顺，正如晓日东升，逐步增高，财运亨通，其中虽由足下计划之精，要亦有神助也。宜斋祓以祷之，吉。</p>
<h3 id="zhou321">高岛易断 六五：贞吉，升阶。</h3>
<p>《象传》曰：贞吉，升阶，大得志也。</p>
<p>五以《坤》德居中，位极其尊，《象传》所称“君子以顺德，积小以高大”，惟五当之。“阶”，天子之阼阶也，升之于阶，尊之至焉。然不正则为新莽，为曹操，其何能吉？古来必如大舜之有鳏在下，侧陋明扬，以至命陟帝位，爻曰“贞吉”，《象》曰“大得志”，惟舜有之矣。而作《易》之旨，则隐指西伯方百里起，终受周命之事也。</p>
<p>【占】　问时运：平生志愿，无不得遂，大吉之兆。</p>
<p>○　问功名：拾级而登，荣宠已极。</p>
<p>○　问营商：五为中数，凡营财之道，不宜过盈，以得中为吉，故曰“贞吉”。</p>
<p>○　问战征：凡攻城，必用梯阶，所以升高也。城必可克，故吉。</p>
<p>○　问婚姻：五与二相应，爻曰“升阶”，有攀结高亲之象，故二曰“有喜”。</p>
<p>○　问疾病：《升》，增也，病不宜升，乱阶厉阶，皆非吉兆。</p>
<p>○　问讼事：讼本凶事，是谓祸阶，升阶则讼愈凶，何以得吉？</p>
<p>○　问失物：当就阶墀间寻之。</p>
<p>○　问六甲：生女。</p>
<p>【例】　某氏来，请占其女气运，筮得《升》之《井》。</p>
<p>断曰：《升》者谓“柔以时升”，《升》得其时，是以吉也。人之气运，亦以时行，得时则顺，失时则逆，惟在当其可之谓时也。今足下占问子女行运，想必为嫁娶之事也。《诗》咏迨吉，为婚姻之及时。阶，上进也，“升阶”，升而愈上也，是必有贵戚订姻，上嫁之象，大吉。后闻此女，果嫁某缙绅。</p>
<h3 id="zhou322">高岛易断 上六：冥升。利于不息之贞。</h3>
<p>《象传》曰：冥升在上，消不富也。</p>
<p>上居《坤》之极，《升》至于上，《升》无可升矣。如日之升，朝而日出，昼而日中，暮而日入，“冥”，则昏暮也，《坤》为冥，故曰“冥升”。“不息”者，昼夜循环之谓也，今日月没，明日复升，故曰“利于不息之贞”。《坤》曰“永贞”，即“不息之贞”也。在人之升，至上则禄位已尽，魂升魄散，归入幽冥之域，凡生前富贵利达，消归无有，惟此道德勋名，足以流传于不息耳，故《象传》以“消不富”释之，此之谓也。</p>
<p>【占】　问时运：好运已过，且待后运重来，可以得利。</p>
<p>○　问战征：有率军夜进，误入幽谷之象，利于息，待天明可出险也。</p>
<p>○　问营商：防有人财两失之患。</p>
<p>○　问功名：《升》至于上，功名已显，防身后萧条。</p>
<p>○　问婚姻：恐不得偕老。</p>
<p>○　问家宅：宅运已过，势必中落。</p>
<p>○　问疾病：大象不利，“冥升”者，魂升于天也。</p>
<p>○　问六甲：生女，恐不育。</p>
<p>【例】　明治二十四年，占国运，筮得《升》之《蛊》。</p>
<p>断曰：论卦体，《坤》上《巽》下，由《巽》升《坤》，《升》至于六，《坤》位已终，无可再升矣。今占国运，得《升》上爻，我国家自维新以来，一革旧政，悉效欧美之法，以为取彼之长，补我之短，以冀日进于富强也。当时使年轻子弟，游学欧美，以习学其文学言语、政化风俗，三年学成归国，即升为学士、博士之职，使之教授国内子弟。法非不善，意非不良，无如此辈游学子弟，其于我国向时政教，本未谙练，即于外国教育，亦徒窥其皮毛，反以扬扬自得，蔑视老成。其间所谓进步者，如海军陆军，骏骏日上，亦自有可取，而极之教育之原，身心之本，终觉利不胜害，为可慨也。维新迄今，已二十余年，《升》进地步，约计已到上爻。“冥升”者，为日已近暮，无可复升，其利在“不息之贞”。“不息”者，为去而复来，循环不息之谓也。盖谓我国治运所关，凡新法之不善者，皆当反我旧政，以返为《升》，犹是日之没而复升，晦而复明，即所谓“不息之贞也”。斯之谓“利”，斯之谓“贞”。</p>
</body>
</html>
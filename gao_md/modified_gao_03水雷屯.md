<html>
<head>
<title>Document</title>
</head>
<body>
<h2 id="zhou15">高岛易断 03　水雷屯</h2>
<p>屯</p>
<p>［20］</p>
<p></p>
<p>，上一象地，中山象草，下</p>
<p>象草根之屈曲，即草木穿地始出，欲伸而未能即伸之形。内卦《震》，《震》雷也，能以鼓动发育万物；外卦《坎》，坎水也，能以滋润养成万物。按：卦为雷在水中，当冬至之候。雷欲发于地下，而地上之水，冻冰凝结，为所压抑，不能遽出于地，其象艰难郁结，如物之勾萌未舒也，故名之曰《屯》。</p>
<p>屯：元亨利贞。勿用，有攸往，利建侯。</p>
<p></p>
<p></p>
<p>▲　甲骨文屯</p>
<p></p>
<p></p>
<p>▲　篆体屯</p>
<p>“元亨”二字，概括全卦之终始而言也，非谓屯之时即亨通也。凡天下之事，创业伊始，必有电难，惟能耐其辛苦，勉强不已，自然脱离屯难，终得大亨通之时也，故曰“元亨”。夫人处屯难之会，所当动性忍心，坚贞自持，安于“勿用”，不敢先时妄动，又陷于险。虽明知后日利有攸往，自得亨通，要不可轻用其往也，故曰“勿用有攸往”。此卦阳爻惟二，九五为坎险之主爻，初九为震动之主爻。九五之君，当艰难之日，欲以征伐初九有为之人，必反致招祸也，不如优待之，以为侯伯，斯得共济时艰也，故曰“利建侯”。侯者震之象，故《豫》之《彖》辞，亦曰建侯也。</p>
<p>《彖传》曰：屯，刚柔始交而难生，动乎险中，大亨贞。雷雨之动满盈，天造草昧，宜建侯而不宁。</p>
<p>《乾》纯阳也，《坤》纯阴也，此卦内初九，外九五，二爻之刚，与四爻之柔，始相交也。内卦之震雷欲出地，而外卦之坎水遏阻之，以成屯难艰险之势，故曰“刚柔始交而难生”。《说卦传》曰“震一索而得男”，即始交之象也。又曰“震动也，坎陷也”，《震》以阳动之性，在《坎》阴之下，动而未能出也，故曰“动乎险中”。然在险难之中，能守贞正而不滥，他日自得大亨，故谓之“大亨贞”。《震》雷者，阳气之奋劲，《坎》雨者，阴泽之普施，故曰“雷雨之动满盈”。盖初九《震》之主，九五《坎》之主，故教之以无相敌害，仿雷雨之作用，使得相亲相助也。阴阳始交，故曰“天造草昧”。《说卦传》曰，震为崔苇，草字出于此；坎为月，天未明也，昧字出于此。当是时也，六四之宰相，礼遇初九之臣僚，相与辅相，使之共济时艰也，故曰“宜建侯”也。时方创业之世，非升平守成之日，岂可优游逸乐哉？故曰“不宁”。夫当此天地始创，阴阳始交，以精与气交媾，生物成象。震为崔苇，生长于互体坤地，以巩固地盘之组织，继而胎卵孵化，介类繁生。初九、九五二爻，并属阳刚，其中却含柔软坤体，为蚌蛤之象。盖万物之生，各具心灵，自能飞潜动跃，此自然之理也。我国旧俗谓主泥土之神，曰泥土煮尊，谓主沙土之神，曰沙土煮尊，主动物之神，曰面足尊，主植物之神，曰惶根尊，犹是生人之命，相传南斗主生，北斗主死者是也。故凡一物一命，皆有神主之。大凡始生之时，恰如草木逢春，其繁殖，一雨多于一雨，即“雷雨之动满盈”者也。人类繁殖，不可无大德之君以统御之也；君犹不能独治，必使贤者以为辅弼，是所谓“宜建侯”也。惟天地闭关未久，尤当无教逸欲，自耽安宁逸乐也，故戒之曰“不宁”也。</p>
<p>以此卦拟人事，则为阳刚之君子，与阴柔之小人始交，互异气质，彼此辄生争论，谓之“刚柔始交而难生”。何者？内卦我也，有雷厉之性，欲奋发而立志；外卦彼也，有水濡之性，挟下流之邪计，以妨我行为。凡我所欲振兴者，彼皆阻扰之，使不得成就，欲进不能进，欲往不能往，是谓之屯，故曰“勿用有攸往”。是以百事困难，恰如陷落水中，而不得自由，谓之“动乎险中”。虽然，气运变迁，困极必亨，犹冬去春来，冰冻自解，雷气发生，《屯》变为《解》，则屯难解散，而气运一新。故不宜急遽而图功，惟当固守以俟命，待气运一转，阳升阴降，自见君子当权，小人退位，是出屯而入亨也。当屯之时，要不忘此义也。</p>
<p>以此卦拟国家，则以下卦为人民，有暴雷上轰之象，蓄异谋，倡异论，欲以撼动上卦之政府；上卦为政府，下令如流水，以遏止下民之妄动，甚至以刑法制之。刑字古作</p>
<p>，从刀井，谓犯法之人，如陷入井中也，是下卦之《屯》也。政府虽有政刑，或不能遏止下民，而反为下民所困，以阻国运之进步，是上卦之《屯》也，谓之“刚柔始交而难生”也。初九者，下卦雷之主，即一阳之微动乎地下坎水之中。夫天下无事，英雄亦与凡庸无异，今当屯难之时，初爻一阳，以君子刚健之才，将奋发而有为，岂可晏然处之乎？在上位者，惟尊其位，重其禄，以礼遇之，使之济世之屯难，不然，欲以威力压之，却生不测之祸乱，争功者并起，人心愈形扰乱矣，谓之“天造草昧，宜建侯而不宁”也。“天造”，犹天运也；草者，谓人心之草乱而失其伦序；“昧”者，谓冥顽而不明，是即《屯》之象也。</p>
<p>《易》有四难卦：《屯》、《坎》、《蹇》、《困》是也。《屯》者，“刚柔始交”，不知其意之所在，故生猜疑之念，为初酿困难之时。《坎》者，二人溺水之象，彼我共陷困难之中，惟能耐守当日之困，而得后来之亨也。《蹇》者，知彼构危险，乃止而不进，犹跛者之不得寸步也。《困》者，泽中无水之象，恰如盆栽之草木，滋润之气已竭。《屯》者难之始，《坎》者难之连及者，《蹇》者难之央，而《困》者难之终也。</p>
<p>通观此卦，初九，虽有建侯之才力，以当屯难之时，磐桓不进，居贞正之位，遇险而能自守其正。六二，居九五之应位，而为初九所挑，不能与九五共事，犹贞操之妇，拒强暴者之挑，经十年之久，始归其正应之夫。六三，为喻利之小人，乘此不明之时，欲独博其功。六四，应初九，亦比九五，因有所忌惮而不能共事，虽有“乘马班如”之屯难，终归正应初九之吉。九五，中正而并有位德，然介居二阴之间，不能沛雷雨之泽。上六，居屯难之终，无能为世。盖三与上无应之屯，二与四有应之屯也。六爻共动，当陷险之时，务要谨慎持重，经过屯难之气运，自有得志之日。曰“大亨贞”，大亨者，正屯难已解之时也。</p>
<p>《大象》曰：云雷，屯，君子以经纶。</p>
<p>不言雨而言云者，屯之时，云开于上，雷动于下，未能成雨；未能成雨，所以为屯。君子法此二气之动作妙用，以经纶政教之组织。“经纶”，犹言匡济也。经者机之纵丝，纵丝之不可易也，犹国家之大经，政教人心相合而不可紊也；纶者，机之横丝，犹取宇内各国之所长，见其时宜，而组织政体也。“经纶”者，即综理庶政之谓也。</p>
<p>【占】　问功名：内《震》外《坎》为《屯》，《震》为雷，《坎》为云，故曰“云雷”；《震》为出，《坎》为入，欲出而复入，故曰《屯》。又《震》为人，为上，《坎》为经，为法，故曰“君子以经纶”。是君子施经纶之才，而运当其屯也，宜待时而动。</p>
<p>○　问战征：勤兵而守曰屯。“云雷”者，蓄其势也；“经纶”者，怀其才也。然当其屯，宜守不宜进。</p>
<p>○　问营商：《彖》曰“刚柔始交而难生”，是必初次营商也。凡事始创者，多苦其难。经纶，治丝之事，知其业必在丝棉之类。</p>
<p>○　问家宅：《震》东方，《坎》北方，《震》动也，《坎》陷也，恐是宅东北方有动作，宜经理修治之。</p>
<p>○　问婚姻：雷阳气，云阴气，“刚柔始交而难生”，是初婚时，必不和洽，宜正人劝解之。</p>
<p>○　问六甲：生男，恐始产不免有险难。</p>
<h3 id="zhou16">高岛易断 初九：磐桓。利居贞，利建侯。</h3>
<p>《象传》曰：虽磐桓，志行正也。以贵下贱，大得民也。</p>
<p>每卦有主爻，皆具本卦之德，例之如《乾》之九五，具乾之德，《坤》之六二，具坤之德。《屯》以初九为内卦之主，故爻辞全类《彖》辞，他卦主爻，都依此例。“磐”者，大石也，“桓”者，柱也。此爻以正居刚，处险能动，虽有济屯之才，今居众阴之下，上应坎水之险，深虞陷入危险，未足以自持，惟守其身，贞固而耐困难，以待时机之来也。故如磐桓之居下，为柱石之臣，撑持难难之象。如因对抗之敌而占之，则有强敌坚固而不可摇动之势，在此时我惟固守持重，不可妄动，若妄进则不惟不得其志，却取其败，故曰“利居贞”。《彖》辞所云“勿用有攸往”，亦磐桓难进之意。盖言功业非容易可成，磐桓趑趄，不进不退，以待时会，即所谓“在下位而不获乎上，民不可得而治”之意。必明善诚心信友，而后乘时得位，则功业可得而成，故有大亨之利也。曰磐，曰居，皆震足之象。“利建侯”三字，与《彖》同而其义异也。《彖》辞属九五之君而言，爻辞属初九之人而言，故彼训为建侯，此训为所建之侯。侯之于王，臣也，能安其臣职，而为下不悖，即居贞也。</p>
<p>《象传》之意，贵谓阳，贱谓阴，此爻以一阳居三阴之下，为“以贵下贱”之象。虽时蹇位卑，而不得用其力。犹之江海居下，而百川归之，君主能下人，则众庶归之。屯难之世，江山易主之时也，此爻以刚健之德居下，大得人望，为他日立身之基，故曰“以贵下贱，大得民也”。第以磐桓观之，似失阳之德，要在内心坚确而不失其正也，故曰“虽磐桓，志行正”也。此爻变则为《比》，《比》之初六曰：“有孚比之，无咎。有孚盈缶，终来，有它</p>
<p>［21］</p>
<p></p>
<p>吉。”其不遽求成功之意，可推而知也。</p>
<p>【占】　问战征：磐桓，不进之貌，曰“利居贞，利建侯”。尽尝屯难之时，内则居正以守，外则求贤以辅，斯民心归向，众志成城，而终无不利矣。</p>
<p>○　问营商：初九爻，辰在子，北方，上值虚宿</p>
<p>［22］</p>
<p></p>
<p>，曰元枵</p>
<p>［23］</p>
<p></p>
<p>，枵之为言耗，虚亦耗意，不利行商。能以守贞任人，尚有利也。</p>
<p>○　问功名：初爻是必初次求名也，“磐桓者”，是欲进不进也。要当志行正直，谦退自下，终有得也。</p>
<p>○　问家宅：磐字从石，所谓安如磐石，知其宅基巩固也；曰“利居贞”，知其居之安；曰“利建侯”，知必是贵宅也。</p>
<p>○　问婚嫁：曰“以贵下贱”，知为富贵下嫁之象，吉。</p>
<p>○　问六甲：初爻生男。</p>
<p>【例】　明治二十六年十二月，某贵显占气运，筮得《屯》之《比》。</p>
<p>断曰：《屯》者雷动水中之卦，为冬春之候，雷将发于地下，地上之水，结而未解，不能直升，必待冰冻融解，而后能发声也。以未得其时，故名曰《屯》，屯者难也。然及其时，水气蒸发而为雨，雷得时而升，雷雨和合，发育万物，成造化之功，谓之“元亨”。时之未至，利艰难贞固，若妄动轻进，则必陷乎险中，故戒之曰“利贞，勿用有攸往”。此卦以拟草昧之初，在上位者，宜用在下之志士，以济屯难而安生民也；在下者，不宜侵凌上位，宜奉戴元首，以祈国家之安宁也，谓之“利建侯”也。今某贵显占得此卦此爻，贵显于维新之始，整理财务，使无缺乏，以开富强之基，犹萧何之于汉高也，丰功伟绩，尡耀当今。谚曰“功成者坠，名盛者辱”，某因与同列议论不合，一朝罢黜，然报国之忱，未尝一日忘也。兹由此占观之，曰“利贞，勿用有攸往”，所谓“利贞”者，盖利贞守，不利躁进；所谓“勿用”者，即今舍藏之时也；所谓“有攸往”者，即可知后日之再用也。至若组织政党，以冀有为，恐党员中邪正混杂，转致酿祸，且《屯》之六二、六三，皆为坤阴主利之徒，可以鉴矣。《屯》之初九，以阳居阳，足见才志刚强，以上有坎水之险，阳陷乎险中，故曰“磐桓”。“磐桓”者，犹以磐石为柱，未可动摇，言难进也。待至气运一变，春冰解而雷雨作，“百果草木皆甲拆”，屯难去而嫌疑自释，九五之君，以礼聘之，翻然而应君命，得以经纶国家，大显其才德，故曰“利建侯”也。某贵显气运如此，彼既不信此占，余亦不复言矣。</p>
<p>【例】　秋田县士根本通明，邃于经学，诲人不倦，亦余之益友也。一日访之，出示一轴曰：是轴相传为明人某翁所画，以其无款识，未能辨其真伪，子请鉴之。然余素昧鉴识，乃为筮其真伪，遇《屯》之《比》。</p>
<p>断曰：此卦内卦《震》，龙也；外卦《坎》，云水也，此其画为云龙乎？爻辞“磐桓”，磐，地之磐石也，谓坚固而不可动易也，不可动易，则非伪物可知矣。且曰“利居贞”者，贞者真也，是谓之真品矣。“以贵下贱”者，贵重之物，无人知之，而为所贱也。</p>
<p>迨出画展观，果为云龙之图，笔力遒劲，其非凡笔可知，余即以此卦语为鉴定之。</p>
<p>【例】　占普法战争之胜败。友人益田者，尝留学欧洲，通晓西洋各邦事情。明治三年，普法两国交战，益田氏来谓曰，普法开战之电报，昨夜至自欧洲，仆尝久在法国，具知其国强，因与英人某赌两国之胜败。仆期法之胜，今朝互托保某银行以洋银若干，君请占其胜负。余曰：子已期法国之胜，何须占筮？氏曰：请试筮之！恳之不已。筮得《屯》之上《比》。</p>
<p>断曰：吁！法国必败，子必亡失若干元。子意以法为主，故以法定为内卦，法以内卦初爻为卦主，居《屯》之初，有雷之性，欲动而为上卦《坎》所阻，故不能进，是《屯》之义也。“磐桓”，难进之貌，以敌军坚刚，如岩石不可当也。“利居贞”者，谓不可轻举大事，然今法军妄进，将伐普国，详玩此占，其不能胜也必矣。《象传》曰，“以贵下贱，大得民也”，初变为阴，为“以贵下贱”也，法帝其将降敌军乎？国君降，则震一阳，变而为《坤》，《坤》为臣，为众，为民，国无君主之象。后其将为民选大统领，开共和国而治乎？内卦《震》为动，外卦《坎》为险，是“动乎险中而难生”，今内卦先动，遇外卦之险，法先开战端，为普兵所阻。又阳为将帅，阴为兵卒，外卦普将，居九五中正之位，有兵士护将之象，普国君民之亲和可知。内卦法将居初九，其位不中，法国君民之不亲和亦可知。大将居互卦《坤》后，身接军事，其心先以国家人民为赌物也，亦明矣。问其战略，见于内卦初爻，应外卦四爻；外卦五爻，应内卦二爻，是互有内应者之象。然应外卦普者，内卦二爻，即法之中正者，故为有效；应内卦法者，外卦四爻，即普之不中者，故为无效。初阳变而为阴，是失将之象，法之败已决矣。原来论两国之交涉，自法见之，自负为《震》长男，以普为《坎》中男，因此开战端者也；自普见之，以己虽为《坎》中男，以法为《艮》小男而应之者也。《屯》卦反为《蒙》，爻辞曰“击蒙，不利为寇，利御寇”。夫酿战者法，而御之者普，是法为《蒙》，普击蒙而惩之者也。普御法寇，而非为寇者也，普之必胜亦可知矣。又内卦坎险，不易犯也，外卦《艮》止，不能进也，更可知法之不能胜普也。</p>
<p>言未毕，益田氏噱然冷笑曰：卦乃凭空之论，犹呓语不足听也。余曰：余凭象数而推算，以决胜败之机。子虽久留法国，目击富强，信其必胜，是见外形，而未见其骨髓者也。《易》者，示天数预定者也，今既推究此占，又复细论时事。三世拿破仑之升帝位也，初千八百四十八年之乱，与民政党而有大功，遂选而为大统领。乘其威福，破宪法，弄权力，而登帝位。今则富国强兵，殆如欧洲列国之盟主，且与英国联合，而伐露国，陷西边士卜之坚城，实足继第一世拿破仑之豪杰，予之期其必胜，盖在于此。余观拿破仑之英豪，乘时践柞，睥睨欧洲列国，所向无敌，凭藉威势，欲使子孙继承帝位。知有不能如志之兆，与普国构兵，以国赌之，将决存亡于一举，是绝伦之英豪，亦为私利所诳谩，遂兴蒙昧之举，陷屯难之险。卦象时事，历历相符，然子何必疑之？</p>
<p>其后普王以六十万众，击法军于来因河畔，连战败衄，终退塞段城，普围益急，殆不可支，至八月三世拿破仑举军而降普。因录以证《易》象之不爽云。</p>
<h3 id="zhou17">高岛易断 六二：屯如邅如，乘马班如。匪</h3>
<p>［24］</p>
<p></p>
<p>寇婚媾，女子贞不字</p>
<p>［25］</p>
<p></p>
<p>，十年乃字。</p>
<p>《象传》曰：六二之难，乘刚也。十年乃字，反</p>
<p>［26］</p>
<p></p>
<p>常也。</p>
<p>凡《易》三百八十四爻中，首揭卦名之字者，多言其卦之时也。“屯如”者，难进之貌；“邅如”者，行而不进，转辗迟回之貌；“班如”者，半欲进，半欲退，进退不决之貌。“匪寇婚媾”者，盖六二乘初爻阳，六四之阴应之，谓彼乘马不进者，非通于寇难，乃我之婚媾。然当此爻时，虽明知为正应，不能直行而遇也，故曰“女子贞不字”。《易》中言“匪寇婚媾”者凡三，此爻及《贲》之六四、《睽》之上九是也。“女子贞不字”者，此爻中正而应九五之阳，其义可从，然以阴柔，不能往而解《屯》之厄，救九五坎险之苦，故初九乘其隙来逼，此爻居中履正，执义守节，不敢许也。变则为《兑》，以少女配坎之中男，故托女子而系辞。曰“字”者，许嫁也，言女子有正应之夫。屯之时，内外相隔，不得从之，进退踌躇，是以“屯如邅如”也。“乘马班如”者，以震坎皆有马之象，故称“乘刚”曰“乘马”。时以初九之男子比我，虽欲娶我，不敢应其求，忌之避之，犹寇雠也。然初九实非寇我者，乃欲与己共事，特本婚媾耳，而我守正而不失其道，即贞而不字之象也。互卦有《坤》，坤数十，数之极也。又《震》为卯，坎为子，自卯于子，其数十。十干一周，而地数方极，数穷事变，星移物换，十年之后，其妄求者自云，屯难已解，而始得许嫁九五之应，谓之“十年乃字”。此爻犹太公居渭滨，伊尹居莘野，孔明在南阳也。屯难之时，群雄并起，不独君之择臣，臣亦择君，六二之“屯如邅如”，又非无故也。《象传》曰，“六二之难，乘刚也”，六二之艰难犹苦如此者，谓乘初九之刚故也。难字释“屯如邅如”之义。凡爻以刚乘柔为顺，以柔乘刚为逆，逆则其情乖而不相得，犹下有强刚之臣，我实艰于制驭。《象》曰“十年乃字，反常也。十年之久，尚守其贞操，而从九五，复女子常道，何者？女子生而愿为之有家，人伦之常也。女子二十而嫁，十年乃字，故曰“反常也。”</p>
<p>【占】　问婚嫁：爻曰“匪寇婚媾”，是明言佳偶，非怨偶也。但曰“女子贞不字，十年乃字”，知于归尚有待也。</p>
<p>○　问战征：六二以柔居柔，有濡滞之象，故曰“屯如”。《春秋传》：“有班马之声，齐《师》乃《遁》。”古者还师称班师，故曰“班如”，知行师未可遽进也，必养精蓄锐，十年乃可获胜。</p>
<p>○　问营商：媾与购音同，义亦相通。以货物求购，有迟回不决之意，故曰“屯如邅如”。又曰“十年乃字”，十者据成数而言，货物未可久积，或者十日十月乎？</p>
<p>○　问功名：士之求名，犹女子之求嫁也，曰“屯如”、“邅如”、“班如”，皆言一时未成也。“十年乃字”，此其时也。</p>
<p>○　问六甲：生子。</p>
<p>【例】　明治二十五年，占某贵绅之气运，筮得《屯》之《节》。</p>
<p>断曰：此卦阴阳始交，为万物难生之时，故名曰《屯》。《屯》者难也，大抵事物之初，未有不艰难者也。草木之自萌芽而至繁盛，必先经霜雪之摧折而后得全也，况君子之经纶天下，谈何容易！此卦以《震》之动，遇《坎》之险，进必陷于险。凡一事之未成，一念之未遂，皆《屯》也。然事未有不始于《屯》，而得成者也，匡世救难，其大者也，《彖》曰“元亨利贞”，即是也。人能守利贞之诫，可遂获元亨之时，是以曰“勿用有攸往”。今某占得此卦，在某识见卓越，才高智邃，维新之始，既有大功于国家，后虽辞职挂冠，其志要未尝须臾忘君也。今又奉献当大任，行将出而有为，爻辞则曰“屯如邅如，乘马班如”。《屯》者，屯难之义；邅者，迟回不进之貌；“乘马班如”者，乘马将进而复退之意也。此爻居辅相之位，上应九五之君，而以阴居阴，不能解屯难之厄，恐将出而仍不能速出也。犹女子之思嫁，虽有正夫，因其内外相隔，不得从之，故有此象。盖阴者阳之所求，柔者刚之所凌，时当其屯，六二之柔，困难自济。又比以初九之刚，恐不能免于嫌疑，可不戒慎乎？</p>
<p>后某因与政党首领某相会，致生政府疑忌，遂复辞职。《易》爻之著明如此。然今虽不遂其志，十年之后，则屯极必通。夫以女子之阴柔，能守其节操，久而必得其亨，况贤人君子之守其道，中正以匡家国者乎？</p>
<h3 id="zhou18">高岛易断 六三：即鹿无虞，惟入于林中，君子几</h3>
<p>［27］</p>
<p></p>
<p>不如舍，往吝。</p>
<p>《象传》曰：即鹿无虞，以从禽也。君子舍之，往吝穷也。</p>
<p>“即鹿”，谓逐鹿也。鹿禄同音，又通乎禄利之义。鹿指九五而言。“虞”，掌山泽之官，犹土地向导者也，盖指初爻而言。初爻人位，故曰君子，与《乾》之九三同例。“几不如舍”。舍者，止也，谓知其功之不成，不如见几而止也。“往吝”者，吝，鄙吝贪吝之义，谓欲往而遂其志，必致辱名败节也。互卦为《艮》，《艮》者，止也。此爻以阴居阳，有阴柔而躁动之性，且乘应皆阴，无贤师良友训导，犹猎者无虞人之向导，而独入林中，虽冒险而进，不能获鹿，日倾西山，马困身疲，不可如何也。且林中之险，非必入而后知之也，无虞人之向导，在即鹿之初，其机已见，然以其贪于从禽，往而不舍也。夫舍与人林，均不获鹿，舍则为君子，入则为小人，君子小人之分，无他，利与义之间而已。《象传》“以从禽也”者，谓为贪心所使也。又爻辞曰“几不如舍”，《象传》曰“舍之”者，决去之辞也。此爻变则为《既济》，《既济》之九三曰：“高宗伐鬼方，三年克之，”建国之意，可并见也。</p>
<p>【占】　问战征：爻曰“即鹿无虞，惟入于林中”，犹言行军而无向导，冒进险地也。当知几而退，否则必凶。</p>
<p>○　问营商：玩爻辞，知其不谙商业，不熟地理，前往求货，不特无货，反有损失，舍而去之，尚无大害也。</p>
<p>○　问婚嫁：是钻穴隙以求婚也，其道穷矣。</p>
<p>○　问功名：梯荣乞宠，士道穷矣。</p>
<p>○　问六甲：六三阴居阳位，生男。</p>
<p>【例】　明治十八年应某显官之招，显官曰：予今将为国家进有所谋也，请占其成否如何？筮得《屯》之《既济》。</p>
<p>断曰：《屯》者物之始生也，为勾萌未舒之象。阴阳之气，始交未畅，谓之屯；世间有难而未通，又谓之屯；又遇险不遽进，又谓之屯。以人事拟之，则内卦之雷有动之性，欲奋发而有为，以外卦坎水之性，陷下而危险，有动而陷险之象，人苟欲有为，以前有危险，必不能如志也。非其才之不足，实运当其屯之象也。“即鹿无虞”者，欲入山中猎鹿，而无向导，致迷其途，必无所获。盖言此卦无阳爻之应比，其入于林中者，犹言贪位而前往，终不免羞吝也。《象》曰“君子舍之”，为能见几也，小人反是，“往吝穷也”。二爻辞曰，“十年乃字”，今得三爻，九年之后，气运一变，必可达志也。</p>
<p>当时显官不用此占，往干要路，终至辞职，不得其志，至二十五年，果后见用，再登显要，计之恰好九年云。</p>
<h3 id="zhou19">高岛易断 六四：乘马班如。求婚媾，往吉，无不利。</h3>
<p>《象传》曰：求而往，明也。</p>
<p>“乘马班如”，解见六二下。六四之位，与九五之君，刚柔相接，然以阴居阴，其才不能救天下之屯，故欲进而复止，“乘马班如”也。夫大臣不患无才，患不能用才，苟能求贤自辅，可谓贤明也。其取象与六二同，盖以初九为刚明有为之才，求之偕往，相与共辅刚中之君，庶几“吉，无不利”，谓其有知贤之明，而无嫉贤之私也。故《象传》曰：“求而往，明也。”初九亦然，若不待其招而往，不知去就之义，岂得谓之明哉！此爻变则为《随》，《随》之九四，曰“有孚在道以明，何咎？”可以知婚姻之正道也。</p>
<p>【占】　问战征：“乘马班如”者，不明其进攻之路故也，明而前往，则所向无敌，故曰“往吉，无不利”。</p>
<p>○　问功名：士者藏器待时，不宜躁进，迨于旌下逮，出而加民，“无不利”也。</p>
<p>○　问婚嫁：《诗·关睢》云，“窈窕淑女，君子好逑”，逑，求也，必待君子来求，始为往嫁，故吉。</p>
<p>○　问六甲：生女。</p>
<p>【例】　大仓喜八郎氏斡人某来，请占气运，筮得《屯》之《随》。</p>
<p>断曰：《屯》之为卦，我欲奋进为事，彼顽愚而妨之，故不能奏功，是屯之义也。今以四爻观之，四者比五，而在辅翼之位，但以五之不用我策，当变志而应初爻之阳爻。爻辞曰“乘马班如”者，谓欲进而犹未定也；“求婚媾，往吉”者，谓当求阳刚之初爻，以相辅也。</p>
<p>后依所闻，彼大仓之斡人与支配人，共趋广岛为镇台商务，继与支配人不合，意气不平，直辞大仓氏，自行大阪，开店于同镇台之侧。用从前同业某支配人，盖即卦中求初爻相助之兆也。</p>
<h3 id="zhou20">高岛易断 九五：屯其膏。小贞吉，大贞凶。</h3>
<p>《象传》曰：屯其膏，施未光也。</p>
<p>膏者，膏润，坎水为雨为云之象。“屯其膏”者，谓时当屯难，不得下膏泽于民，致财政涩滞，有功而不能赏，有劳而不能报也。五爻中正而居尊位，得刚明之贤臣以辅之，则能济屯矣，以无其臣也，故“屯其膏”。初九备公使之选，在下而遵时养晦，六四应之，民望归之。九五居尊，而陷坎险之中，失时与势，其所应六二之臣，才弱而不足济屯，小事守正则可得吉，所谓“宽其政教，简其号令”，可使之徐就统理也。惟至大事，则不可也，若夫遽用改革，恐天下之人，将骇惧而分散，是求凶之道也。自古人君，时当叔季，往往愤权柄之下移，遽除强梗，而为权奸反噬者不少，谓之“小贞吉，大贞凶”也。夫天子亲裁万机，其中所尤急者，在于抚育教化万民，各使之沐浴泰平之德泽，无一夫不得其所。今九五之君，陷坎险之中，屯难之世，左右股肱之臣，亦皆阴柔，而无免险之力，不得施膏泽于下，故《象传》曰：“屯其膏，施未光也。”</p>
<p>【占】　问功名：士之所赖以显扬者，全望上之施其恩膏也，若上“屯其膏”，而士复何望焉！</p>
<p>○　问战征：上有厚赏，则下愿效死，若恩泽不下，势必离心离德，大事去矣。凶。</p>
<p>○　问营商：膏者谓商业之资财也，“屯其膏”，谓蓄聚而不流通也，小买卖犹可固守，大经营未免困穷矣。凶。</p>
<p>○　问疾病：膏者在人为脂血，屯而不通，是闭郁之症，初病治之尚易，久病危矣。</p>
<p>○　问六甲：九五居尊，生男，且主贵。</p>
<p>【例】　明治十九年初夏，某法官来访，曰：仆常在某任所，该地有一银行，颇称旺盛。仆偶听友言，为该行株主，购入株券若干，今犹藏之，顷闻该银行生业不佳，若将颠蹶，仆甚忧之。请君占该行盈亏如何？筮得《屯》之《复》。</p>
<p>断曰：屯者，屯难之甚。五爻在天位，而不能施雨泽，谓之“屯其膏”。《诗》曰，“芃芃黍苗，阴雨膏之”是也。以政府言，公债之利子，不能下付之象。据此则如该银行，必会计窘缩，未能获益于株主。然《屯》之《彖》辞曰“元亨利贞”，又《传》曰“君子以经纶”，故今虽陷困难，待时值元亨，必能经纶而奏救济之功。试为之推其数：二爻曰“十年乃字，返常也”，自二而数之，至下卦《蒙》之五爻，是为十年，今该行既过四年，再后六年，自当偿今日之损亡，必大有起色也。且《蒙》之五爻曰“童蒙，吉”，是株主犹童稚之无意无我，而受父母之爱育，师范之训示，不劳神思而得利润之象也。请君不患今日之窒滞，拾袭株券，可以待他日之兴隆也。</p>
<p>某氏拍手，感余言之奇，且曰：《易》占诚神矣哉！余之所言，则福岛银行也，该行头某，曩在东京，窃染指于株式市场，大取败衄，余殃波及该行会计，以至不能配赋利润。今得此明断，余心安矣。</p>
<p>【例】　二十七年九月，我国有征清之举，涩泽荣一氏以下，东京及横滨富豪，倡使全国富豪献纳军费之议，报之于余，余乃占其事之成否，筮得《屯》之《复》。</p>
<p>断曰：此卦内卦则首倡者，有雷之性，欲发声而震起百里；外卦则其他富豪，为水之性，就下不能应上，如雷动水中，不得如响斯应，曰《屯》。《屯》者事之滞也。今当国家需用孔急而募饷未集，有如密云不雨之象，故曰“屯其膏”。富豪者或能致少额，不能输巨额，故曰“小贞吉，大贞凶”，此举恐难如愿也。夫国家当大事，求微细之资于有志者，犹疗巨创以膏药，物之大小不相适可知，使他人谋之，不免笑我识见之陋劣。余谓国事，当以公议谋之。尔后闻集议员于广岛，立决一亿五千万元公债募集之议也。</p>
<h3 id="zhou21">高岛易断 上六：乘马班如，泣血涟如。</h3>
<p>《象传》曰：泣血涟如，何可长也。</p>
<p>“乘马班如”，解见六二下。“泣血”者，悲泣之切，泪竭而继之以血也。《坎》为血卦，故曰“泣血”。“涟如”，泪下之貌，此爻变则为《巽》，以坎水从巽风，涟如之象。上六以阴居阴，在全卦之终，坎险之极，运尽道极，而不能济；三阴而不我应，虽下比五，以屯膏贞凶，不足归之，故困穷狼狈，不堪忧惧，其求救之切，犹欲乘马而驰者也。悲泣之甚，涕泪不绝，真有不堪其忧矣。然物穷则变，时穷则迁，如因忧而思奋，不难转祸为福，则屯可济矣。此爻与三四两爻，有济屯之志，而无其才，其占不言凶者，盖因时势使然，非其罪也。《象传》“泣血涟如，何可长也”者，谓其不久而时运将变也。此爻变则为《益》，《益》之上九曰，“莫益之，或击之，立心无恒，凶”，又可以见其穷之甚也。</p>
<p>《屯》之经纶国家也，初爻公而忘私，国而忘家，为《水地比》之世，建侯辅治，可得安泰。四爻往而求贤，与初爻建侯同，为《泽雷随》之世，亦得安泰也。上爻居于上位，奋发有为，为《风雷益》之世，国运可进步也。然初四二爻，相疑而不相让，上爻欲进复退，则屯难无复解之日也。</p>
<p>【占】　问战征：上居屯之极，进退维谷，穷戚已甚，而至泣血，是军败国亡之日也。凶。</p>
<p>○　问营商：“乘马班如”一句，上已三复言之，是商业之疑惑不决，已至再至三矣。极之泣血，知耗失已多，故曰“何可长也”。</p>
<p>○　问功名：上居《坎》终，更无前进，得保其身幸矣。</p>
<p>○　问疾病：知必是呕血之症。凶。</p>
<p>○　问六甲：生女，又恐不能长大。</p>
<p>【例】　明治二十四年，占内阁之气运，筮得《屯》之《益》。</p>
<p>断曰：《屯》者，雷将奋出于地中，为地上之水所抑制，不得出而踌躇之象，故名曰《屯》。以国家拟之，下卦之人民，有雷之性，欲奋进激动以长势力；上卦为政府，以水之性陷于坎险，压制下卦之雷，不能发动。现时政府，一为条约改正之事实，二为第二议会之准备，舆论喧扰，事务涩滞，国运正值屯难也。又见上卦之阴，应下卦初爻之阳，恐有在朝之人，与下民之有力者，隐相引援，以致滋事。今占内阁，得此爻，上爻近在君侧，但时当屯难，欲尽辅弼之任，苦无应爻之援，为首相者切思辞职，为侯辅者亦欲避位，正是“乘马班如”，进退未决也。追思曩时木户、大久保二氏，任天下之重，而能济其艰，今无其才，回念及之，不堪叹息忧闷，有“泣血涟如”之象。然他日天运循环，至下卦《山水蒙》二爻，则政府犹教师，人民犹子弟，可得互相爱敬，有豪杰者兴，自能出险济屯，经纶天下也。</p>
</body>
</html>
<html>
<head>
<title>Document</title>
</head>
<body>
<h2 id="zhou253">高岛易断 37　风火家人</h2>
<p>卦体《巽》上《离》下，《巽》木为风，《离》日为火。木燃生火，故木火相生，日气成风，故风日相成，皆由一气之鼓铸，犹人生一家之生育也。又火取其明，风取其和，伦纪修明，门庭和睦，取其象焉，故曰“风火家人”。且《家人》自《明夷》来，《明夷》之卦，当周兴商亡之际，周兴肇自太姒，商亡由于妲己，国运兴亡，基于家政，此《家人》所以继《明夷》也。</p>
<p>家人：利女贞。</p>
<p>利贞两字，为《家人》一卦中关键。自古家道之成败，罔不由妇人始也，盖贤妇则称内助，淑女乃能宜家，贤而淑，则贞也，否则“牝鸡司晨，惟家之索”，是宜戒也。《易》之全经，《上经》首《乾》《坤》，《乾》为父，《坤》为母，是谓老夫妇，卦备四德，而不专在利贞；《下经》首《咸》《恒》，《咸》为妇道之始，《恒》为妇道之终。《咸》《彖》曰“利贞，娶女吉”，《恒》《彖》曰“利贞，无咎”，则知“从一而终”，“妇人贞吉”。《恒》五爻辞，显揭《家人》一卦之旨，盖贞则吉，不贞即不吉；《家人》卦德，专重夫贞，贞之吉象，专属于女，故《家人》《彖》首揭之曰：“利女贞。”</p>
<p>《彖传》曰：家人，女正位乎内，男正位乎外，男女正，天地之大义也。家人，有严君焉，父母之谓也。父父，子子，兄兄，弟弟，夫夫，妇妇，而家道正，正家而天下定矣。</p>
<p>卦象《巽》风《离》火，风顺也，火明也。《巽》女下缺而顺，《离》女中虚而明，明而又顺，贤女也。卦体皆为女象，家道首重妇德，故《彖传》曰“家人，女正位乎内，男正位乎外”，先女而后男，言《家人》以治内为先。男有室，女有家，人之大伦，即“天地之大义”，人伦正而大义定矣。君尊也，一国之中，以君为尊，一家之中，以父母为尊。父道虽止于慈，而《孝经》亦称严父，所谓教笞不废于家，严之谓也。母子之间，过多由于溺爱，圣人特以严训，使与父同。风之柔从得其正，火之炽烈取其严，程子所云“正伦理，笃恩义”，《家人》之道尽矣。《家人》之中，不外父子、兄弟、夫妇，一正而无乎不正，所谓正一身以正一家，正一家以正一国，正一国以正天下者，胥是道也。</p>
<p>以此卦拟人事，卦曰《家人》，《彖》辞爻辞，所言皆治家要道，人事尽在是焉。所谓“女正位乎内，男正位乎外”，大旨以家内之事，女主之。古来女子之贤，最为难得。女之性阴，阴则或流为险狠；女之质柔，柔则或溺于偏私。闺门之不谨，其祸有极于败亡而不可救者矣，《彖》辞所以首重利贞也。然女之不贞，其始皆由家教之不严，《彖传》曰“家人，有严君”，所以重其责于父母也。初爻其女尚幼，为先立其“闲”，二爻则稍长，当课以“中馈”；三爻则长成，故戒以失节。内三爻女犹在家，约束不嫌其严也。四曰“顺”，得其正也；五曰“假”，“交相爱”也；六曰“孚”，本在身也。外三爻女已成家，“威如”乃得“终吉”也。孟子所云“女子之嫁也，母命之”，曰“必敬必戒，无违夫子”，皆与爻辞相符合。盖严取诸《离》，《离》火酷烈，故家教以严为主；顺取诸《巽》，《巽》风柔和，故妇道以顺为正。《象传》曰“风自火出”，火固因风而炽，而其焰自能生风。君子法之以为言行，“言有物”而无伪，“行有恒”而无羞，或语或默，或动或静，皆为人事之大防。无风无火，天必不能行运；无言无行，人亦不能以成事。女正夫内，所谓“言不出于阃，行不履于阈”者是也；男正夫外，所谓“言满天下无口过，行满天下无怨恶”者是也。言行之臧否，人事成败系之，即家道之隆替，亦系之焉。故《家人》一卦，其义取男女，而《象传》则曰“言有物”，“行有恒”，其旨深矣。</p>
<p>以此卦拟国家，家修即为廷献，是家国本相通也；《家人》亦称“严君”，是君父本一致也。故读《关雎》一诗，知王化启于闺房，《彖传》所云“女正位乎内”者，斯之谓也。反是则汉之赵燕，唐之武曌，宫帏渎乱，国纪伤残，身亡国危，祸延宗社，自古来女祸类如斯焉。圣人忧患作《易》，故次《咸》《恒》而著《家人》。《家人》者，所以明齐家之道，正家以正天下者也。君子治家治国，终不外言行两端，言可信于一家者，即可信于天下，行可见于一家者，即可见于天下，朝廷之颁条教，布政令者，亦犹是焉。全卦六爻，下三爻为齐家之事，教家之始也，上三爻为家齐之事，教家之终也。始则立其防，终则要其成，极其道曰“反身”，《大学》所谓“自天子以至于庶人，一是皆以修身为本”，可知家国之本，即在此一身而已。</p>
<p>通观此卦，《说卦》曰，“万物齐乎巽，相见乎离”，“齐”者，即所以齐家，“见”者，即可推而见之于天下国家。《家人》卦体，《离》下《巽》上，取此义也。修齐之道，端赖明德，故象取《离》之明；江汉之化，始自宫闱，故象取风之顺，此卦所以名“风火家人”也。卦爻《巽》长女居上，四为《巽》主，以从五；《离》中女居下，二为《离》主，以从三。以阴居阴，各当其位；长上中下，各循其序；从三从五，各得其偶；外阳内阴，各司其职。君子则风火以为言行，修言行而垂家国。一家之中，夫制而妇从，内明而外顺，恩惠行，爱憎公，而后家可齐，而天下可定也。</p>
<p>《象》曰：风自火出，家人。君子以言有物而行有恒。</p>
<p>《巽》为风，《离》为火，《巽》位在巳，《离》位在午，巳午皆火，故有“风自火出”之象。按《康成别传》，见大风起，诣县曰：某日当有火灾，宜广设禁备。至时，果有火起。《左传》所谓“融风，火之始也”，即“为风自火出”之征。且风之发也，瞬息而遍及，火之起也，传燃而不尽，喻言教化之行，自内及外，其机甚捷，故曰“风自火出，家人”。考《洪范》五行，火以配言，《小畜》诸卦，风皆曰行，故君子取象于风火，以为言行。“物”，事也，“恒”，常也，火附物而生光，“言有物”而可则，风得《恒》而不易，“行有恒”而化成。言行君子之枢机，风火天地之嘘气，发迩见远，其道相同。夫闺门之内，以恩掩义，以情夺礼，所恃以慑伏《家人》者，惟赖此言行而已。教化自言行出，言行又必自诚心出，诚则足以化人，不诚则自适以阶厉，君子处家，故于言行尤兢兢焉。</p>
<p>【占】　问时运：风得火而愈狂，火得风而益炽，正是时运全盛之会，然入邪则邪，入善则善，言行之间，最宜加勉。</p>
<p>○　问营商：《尔雅》云：“风与火为庉”，“庉”，聚也，有屯聚货物之象。爻辞曰“有物”“有恒”，物，货物，恒，恒久，谓其物不容急售，过后可获高价。</p>
<p>○　问功名：风行远，火炎上，有高升远到之象；言行者，出身加民之具，功名可必。</p>
<p>○　问家宅：防有火灾。</p>
<p>○　问婚姻：《家人》一卦，象取夫妇，《离》火《巽》风皆女，或长女为姊，中女为娣之象，或为两姓对结之亲。吉。</p>
<p>○　问疾病：是风火上升，痰多气喘之症，一时不治。</p>
<p>○　问六甲：生女。</p>
<h3 id="zhou254">高岛易断 初九：闲有家，悔亡。</h3>
<p>《象传》曰：闲有家，志未变也。</p>
<p>“闲”字，从门，从木，门内加木，所以防外也，故训为防。《易·文言》曰闲邪存诚，谓防闲其邪念，《论语》曰“大德不逾闲”，闲阑也，谓阑止其出入，皆取禁止防范之意。初爻处下卦之首，为《家人》之始。“有家”者，孟子谓“女有家”，是专指女子而言；“闲”者，如闺有范，女有箴，皆所以教诫之也。为女之始，先立其闲，使知所谨守，而不敢陨越，犹如蒙之必先养正也。若家渎而后严之，志变而后治之，则有悔矣。《象传》曰“志未变也”，谓其心志本明，未即邪欲，闲之于初，悔自亡也。</p>
<p>【占】　问时运：目下好运初来，正当自知检束，斯无灾悔。</p>
<p>○　问战征：当行军之始，正宜整其步伐，严其号令，得以有胜无败。</p>
<p>○　问营商：是初次贩运，宜恪守商规。</p>
<p>○　问功名：是初次求名。宜遵公令，不得妄意干进。</p>
<p>○　问家宅：此宅墙围坚固，门户肃睦，治家者有条有则，约束详明。至四年后，可致饶富。吉。</p>
<p>○　问疾病：病是初起，宜自谨慎保养，必无灾害。初若不治，必致变症，则难治矣。</p>
<p>○　问婚姻：当初订姻好，知是家风清白，闺门素谨，可成。</p>
<p>○　问讼事：初讼罢之，则吉。</p>
<p>○　问六甲：是初胎，生女。</p>
<p>【例】　二十三年十二月，友人某来，请占商法成否，筮得《家人》之《渐》。</p>
<p>断曰：风着物而鸣，火着物而燃，是风火皆虚，必托于物而成形，犹商业必藉资本而成事。今占问商业，而得初爻，初者，为商业谋办之始。我国自锁港以前，外商未通，一切商人，皆守旧习，未能远行，是以有悔。近始与各国贸易，所当先定商规，熟识行商之利益，犹是女子初嫁，当先学闺范，能谙为妇之礼教。为妇之道，在正家，为商之利，在裕国，其义一也。若不习之于初，而茫然从事，何能获利乎？爻辞谓“闲有家，悔亡”，家之有闲，谨其出入，商之有闲，慎其出纳，能守其闲，自有吉无悔矣。《象传》曰“志未变也”，为通商伊始，陋习犹未变也。商法必成而有大用焉。</p>
<h3 id="zhou255">高岛易断 六二：无攸遂，在中馈，贞吉。</h3>
<p>［16］</p>
<p>《象传》曰：六二之吉，顺以巽也。</p>
<p>“无攸遂”者，谓妇道无成，事无专制也。二至四互《坎》，《坎》为酒食，故曰“在中馈”，谓朝夕以治饔飧，妇人之职也。二爻在妇妻之位，备中正之德，应九五《离》明之主，是能柔顺得正，以从事九五中正之夫者也。盖妇人之道，惟在奉祭祀、馈饮食而已，不得干预外事。《采苹》、《采蘩》两篇，皆美其能诚奉祭祀，可知妇职专在中馈，《礼》所谓“奉箕帚，操井臼”者是也。《彖传》曰“女正位乎内”，即指此爻。《象传》曰“顺以巽也”，按《象传》称“顺以《巽》”者有三：《蒙》之六五，谓事《师》之道；《渐》之六四，谓事君之道；此爻谓事夫之道。即孟子所云“以顺为正，妾妇之道”也。</p>
<p>【占】　问时运：目下正当大运，但爻象重阴，只宜因人成事，不能独断独行。</p>
<p>○　问战征：此是偏将，必非主师，或是后营，主管粮食军饷，最为紧要，谨防勿失。</p>
<p>○　问营商：想是贩运粮食生意，吉。</p>
<p>○　问功名：难以遂意。</p>
<p>○　问家宅：此宅朝南，宅主必是妇人，家事不能专断，惟灶基最吉。</p>
<p>○　问疾病：幸胃口强健，可以无害。</p>
<p>○　问六甲：生女。</p>
<p>【例】　某缙绅来，请占气运，筮得《家人》之《小畜》。</p>
<p>断曰：二爻处下卦之中，为《离》之主，《离》象中虚，权无专制；《离》取鼎养，职在调羹。爻体以顺，爻象属阴，故只宜在内，而不在外也。今占气运，得《家人》二爻，知足下气运平顺，但才力柔弱，未得独擅大权。只可奉公从事，或者授职宫内省，正所优为也。吉。</p>
<p>【例】　明治三十年，占递信省气运，筮得《家人》之《小畜》。</p>
<p>断曰：风火《家人》，风取其疾，火取其速，皆言来往迅速也。轮船铁道，亦皆取力风火，则知卦象所云，正与递信局事，大旨相合。《家人》二爻，爻辞曰“无攸遂，在中馈，贞吉”，“无攸遂”者，谓递信，皆代人传送信物而已；“在中馈”者，谓邮函报告，铁道贩运，惟以粮食为重也。其事行诸国中，达诸海外，正内正外，亦犹是也，故曰“贞吉”。</p>
<h3 id="zhou256">高岛易断 九三：家人嗃嗃，悔，厉，吉。妇子嘻嘻，终吝。</h3>
<p>［17］</p>
<p>［18］</p>
<p>《象传》曰：家人嗃嗃，未失也。妇子嘻嘻，失家节也。</p>
<p>“嗃”，《广韵》，“严厉貌”；《玉篇》，“严大声”。嗃从口，从高，谓大其声使人畏惮也。“嘻嘻”，《玉篇》，“和乐声”；嘻从口，从喜，谓和其声使人喜悦也。九三以阳居阴，处下卦之极，为一家之主，刚严过甚，过严则伤恩，未免有厉，是嗃嗃之过也；若嘻嘻则和乐无度，过和则害义，终必见吝。盖治家之道，严虽过其中，而要之家庭肃睦，咸知敬畏，自不即于非礼，故曰“厉，吉”；和则虽上下欢悦，而荒淫佚乐，流弊有不可胜言者矣，故曰“终吝”。《象传》以失不失对勘，谓和而终吝，不如厉而得吉也。</p>
<p>【占】　问时运：运限平平，终贵自勉，严谨刻苦，不自惮劳，当必获吉。若一味取乐，百事无成。</p>
<p>○　问战征：号令严明，万军畏服，纵不免杀戮过甚之患，而所问自得成功。</p>
<p>○　问营商：想是外作商店，内作住家，内外齐肃，家政严，店规谨，乃能获吉。否则，过和而流，将有名可问。</p>
<p>○　问功名：爻象专在宜家，功名尚缓。</p>
<p>○　问家宅：此宅家规严肃，吉。</p>
<p>○　问婚姻：九三之应在上九，曰“有孚”，知两姓相从，吉。</p>
<p>○　问疾病：九三属《离》为火，宜进凉剂，虽危得愈。</p>
<p>○　问失物：宜严急查问，可得，若宽缓则失矣。</p>
<p>○　问六甲：生女。</p>
<p>【例】　某缙绅来，请占气运，筮得《家人》之《益》。</p>
<p>断曰：九三以阳居阴，刚严者也，处下体之极，为一家之长，是以刚严而督率家政也。刚严未必无悔，然较和而流者，其得多矣。足下占气运，今得此爻，知足下禀气刚强，一生处世，与卦象符合。足下职掌政务，悉以严厉治之，一时属员，未免怨苦，而于一切政务，罔不整肃，自无疏忽紊乱之弊，可以允吉。</p>
<h3 id="zhou257">高岛易断 六四：富家，大吉。</h3>
<p>《象传》曰；富家大吉，顺在位也。</p>
<p>《离》《巽》二卦，为二女，皆自《坤》生，《坤》为富，为财，又为户，有“富家”之象。六四以阴居阴，处上卦之首，与初相应，初曰“闲有家”，盖保家有法，克勤克勤，日积月累，‘至四面俨成富家也，故曰“富家，大吉”。《象传》曰“顺在位也”，二四皆为卦主。二爻“在中馈”，中馈掌烹饪，《离》之位也；四曰“顺在位”，顺，《巽》之位也。盖妇以顺从其夫，得以致富，自能不失其职位也。</p>
<p>【占】　问时运：目下正当盛运，已富者克保其家，未富者即发其财，大吉之象。</p>
<p>○　问战征：国富兵强，粮饷充足，可进可退，吉无不利。</p>
<p>○　问营商：“利市三倍”，立致富饶，吉可知也。</p>
<p>○　问功名：官与财多相反，必须破财，乃可成名。</p>
<p>○　问家宅：必是巨室阀阅之家，大吉。</p>
<p>○　问讼事：财可通神，事无不了。</p>
<p>○　问疾病：必是身体肥胖，膏梁过度所致，药之即愈。</p>
<p>○　问六甲：生女。</p>
<p>【例】　近来余与友人谋创一业，占问成败吉凶如何，筮得《家人》之《同人》。</p>
<p>断曰：我与友人谋事，则内卦《离》属我，外卦《巽》属友，《离》《巽》方位相同，可知我与友意气相合；二四为内外卦主，可知我与友，亦各主一职，合以成事。今占得六四，四居《巽》位，《巽》为商，为利，取象于“巽，近利市三倍”，利得三倍，即可致富。此商家中大吉象也，故爻辞曰“富家，大吉”。</p>
<p>得此占辞，决计立业，果得吉利。</p>
<h3 id="zhou258">高岛易断 九五：王假有家，勿恤，吉。</h3>
<p>［19］</p>
<p>《象传》曰：王假有家，交相爱也。</p>
<p>九五王位，王者以天下为一家，故推极言之。“假”与格同，谓感格也。五爻刚健中正，位居至尊，与六四相比，与六二相应，四以顺在位，二以顺相从，顺则情性相通，缠绵固结，交相爱悦，假之所由来也。一家之中，父子兄弟夫妇，情意如一，王者家大人众，推之天下，无不各长其长，各幼其幼，所谓“王假有家”，假之至矣。“勿恤，吉”者，谓王者感化之神，勿用忧恤，而自无不吉也。盖初爻曰“闲有家”，以法度闲之，为家道之始；至五曰“王假有家”，假即假其闲家之善。王有家，是化家为国，化国为天下，为王者之家，家道之终也。一说假，大也。取“假哉天命”，谓大哉天命之义。“王假有家”，谓王者大，居正，故曰《大有》家。较四之富家而更进矣，其说亦通。</p>
<p>【占】　问时运：运来福至，人心自然感通，何忧不吉？</p>
<p>○　问战征：王者之师，所向无敌。吉。</p>
<p>○　问营商：想此商业，必是奉公谋办，或是贡献品物，为王家之业也，吉。</p>
<p>○　问功名：恰如渭水付岩，有梦卜感通之象，吉。</p>
<p>○　问家宅：此宅想是公卿巨邸，吉。</p>
<p>○　问疾病：人身以心为君，五居《巽》木，必是肝木太强生风，心火生热。药宜熄火定风，使心气开通，可勿忧也。吉。</p>
<p>○　问婚姻：有选入宫闱之象。</p>
<p>○　问六甲：生女。</p>
<p>【例】　友人某来，请占气运，筮得《家人》之《贲》。</p>
<p>断曰：人生作事，全凭气运，运苟不佳，不特事多掣肘，即一家中，父子兄弟夫妇，亦不见信，如苏秦不第归来，嫂不下机，妻不执炊是也。气运一通，不特下民信服，且有梦通良弼，卜兆非熊，忽来王朝之征聘者，是皆运为之也。今占得五爻，五居尊位，故称“王”，“假”，格也，“勿恤”，勿忧也。知足下大运当盛，才志亦强，一年半载中，必有使命下颁，就家起用。五与二相应，二曰“中馈”，馈食也，祭也，或为祠官主祭祀，或奉公采办粮饷，不须忧恤，自能得吉。足下可拭目待之！</p>
<h3 id="zhou259">高岛易断 上九：有孚，威如，终吉。</h3>
<p>《象传》曰：威如之吉，反身之谓也。</p>
<p>上九居《巽》位之极，《巽》二阳一阴，上得乾气，《乾》为信，故“有孚”。《乾》又为威，故“威如”，且《巽》风善入，有威孚之义。离火可畏，有威严之象。合上下两体以成其爻，示人可因象以求义也。上与三应，三之“嘻嘻”，和而失节；上之“有孚”，则和顺而能感人也。三之“嗃嗃”，严近于厉；上之“威如”，则严正而若可望也。盖上为卦之终，教家之道，亦至上而成，故“终吉”。夫所谓正家者，其道不自家始也，家之本在身，先正其身，而家无不齐矣。君子不言而信，不怒而威，亦以诚之道感通之耳。《象传》曰“反身”，即《大学》所谓齐其家，在修其身之旨也。</p>
<p>【占】　问时运：得人信服，得人敬畏，事无不成，往无不利，可行于近，亦可行于远，万事皆吉。十年好运，过此而终。</p>
<p>○　问战征：行车之道，有信则人不我欺，有威则人不我狎，赏罚无私，号令必行，王者之师也，故吉。</p>
<p>○　问营商：有信则万金可托，有威则百务皆修，商道之正也。</p>
<p>○　问功名：上爻处极位之地，必是身居上位，信义早孚，威望素著之大人也。</p>
<p>○　问家宅：此宅地位必高，为一乡之望也。吉。</p>
<p>○　问婚姻：两姓允从，吉。</p>
<p>○　问六甲：生女。</p>
<p>【例】　明治二十年，占某贵显气运，筮得《家人》之《既济》。</p>
<p>断曰：爻居上位，适合贵显之象。爻辞曰“孚”，曰“威”，知威孚遍通夫上下，威望夙著于朝廷，所谓不言而信，不怒而威，为能得夫君子之道也，吉何如也！《彖传》曰“正家而天下定”，贵显有焉。《象》曰“反身之谓”，国之本在家，家之本在身，贵显必能身修而家齐也。气运之吉，不言可知。</p>
</body>
</html>
<html>
<head>
<title>Document</title>
</head>
<body>
<h2 id="zhou71">高岛易断 11　地天泰</h2>
<p>“泰</p>
<p>［56］</p>
<p></p>
<p>”字，从大，从水。形以两手决水，取水从中分，流通无滞，水去而民得安居也。自昔中土，大禹治水，疏通九河，则土壤，教稼穑，奠厥民居，斯地平天成，而万民得生活于其间，永享泰平之福，是《泰》之义也。此卦《坤》上《乾》下，《坤》阴也，《乾》阳也，是天地合气，阴阳爻和，资生资始，而民物咸亨，故名此卦曰《泰》。</p>
<p>泰：小往大来，吉亨。</p>
<p></p>
<p></p>
<p>篆书泰</p>
<p>《彖传》曰：泰，小往大来，吉亨，则是天地交而万物通也，上下交而其志同也。内阳而外阴，内健而外顺，内君子而外小人。君子道长，小人道消也。</p>
<p>此卦《乾》天在下，《坤》地在上，就天地之形体言之，上下颠倒，如不得其义，然此卦所取，不在形而在气。乾为天之气，坤为地之精，天地之形，高卑隔绝，以气相交，乾气上腾，《坤》气下降，二气来往，能成雨泽，雨泽成而万物生育，因名此卦曰《泰》。泰者，通也，又安也，竟也，如《彖传》所言也。</p>
<p>以此卦拟人事，《乾》为夫，《坤》为妻，阴阳交和，定然家室和平安乐。《乾》阳《坤》阴，阴阳二气，包括甚广，天地间一物一事，莫不各有阴阳。就人身体而言，气为阳，血为阴，阴阳齐则血气自平；就人起居而言，静为阴，动为阳，阴阳交则动静自定。此卦以《乾》下《坤》，似乎阴阳倒置，然《彖传》曰“内阳而外阴”，盖以退阴进阳，重君子而抑小人也。《易》理于阴阳消长，防维甚严。人生涉世，是宜推崇阳刚，抑止阴柔，斯二气各得其正，而万事泰然矣。</p>
<p>以此卦拟国家，政府体天地造化之原理，公明正大，以布人民化育之政。《乾》者，君也；《坤》者，臣也。君礼其臣，推诚以任之；臣忠其君，尽诚以事之。圣主得贤臣，以弘功业；贤士得明主，以展才猷。于是万民感其德化，和亲康乐，一道同风，是诚天地交泰之世也，谓之“上下交而其志同”也。以上下二体言之，阳为君子，阴为小人，君子在内，布政施令，小人在外，安分服教，谓之“内君子而外小人”。盖天地之间，有阳即有阴，有君子即有小人。泰和极盛之世，不能无小人，但君子能善化夫小人，小人亦乐从夫君子，两不相害，而其情相通。自我出去者阴之小，自彼入来者阳之大，小人往而各安其生，大人来而乐行其道，是泰道之成也。道有消长，即时有否泰，总括天地阴阳之交，可见世运升降之会。“君子道长，小人道消”，消长之极，正国家治乱之大防也。此卦下三爻为天下治平之时，上三爻为自《泰》趋《否》之时，君子当玩味爻辞，深察气运之变迁，维持泰运于不替也。</p>
<p>圣人之序《易》也，以《乾》《坤》为始，《乾》之后几十有一卦，而后始得《泰》。盖君之以《屯》，教之以《蒙》，养之以《需》，理之以《讼》，正之以《师》，和之以《比》，约之以《小畜》，礼之以《履》，而后始《泰》。故《乾》以下十卦，奇数之爻，凡三十；《坤》以下九卦，偶数之爻，亦三十，而后始得《乾》《坤》相交。开泰之运，其难如是，圣人之所以垂诫于后者深矣！</p>
<p>通观此卦，天气下降，地精上升，天地之气相交，始开造化之功。初九，君子得位，拔擢同气之贤者，共立朝廷，以勤劳国事，谓之“拔茅茹以其汇，征吉”。“汇”，类也，盖以同类而并进也。九二有刚中正之德，为济泰之大臣。“包荒”，谓能包容群才，即所谓“尊贤而容众”是也。然亦一于“包荒”，又必济以果决。“用冯河”取其勇敢，足以任事；“不遐遗”，谓其思虑之诚实，不惟留心于目前，且远及僻偏之域；不惟顾虑于方今，且远图长久之谋。至为国家选择人才，不涉私情，其可进者，虽仇怨而不弃，其不可用者，虽亲近而不举，谓之“朋亡”。九二之行为，公明正大，中正以应尊位，宜六五之信任不疑也，谓之“得尚于中行”。九三居阳之极，其位不中正，且值盛极将衰之时。以卦体见之，天气不能久居下，地气不能久居上，有各将复其本位之象，谓之“无平不陂，无往不复”。夫阴阳之消长，如寒暑之往来，时运使然，无如之何；然天定胜人，人亦足胜天，将陂而预防其陂，将复而预虑其复，克艰其心，贞固其守，尽其人事，以挽天运，是保泰之道也。如此则可永食其福矣。六四以阳居阴，逼近尊位，上三爻皆以虚谦接下，下三皆以刚直事上，四当上下之交，故“翩翩”相从，乐与共进，是以不徒富而从邻，不持戒而相孚也。志同道合，正《彖传》所谓“上下交而其志同”也。六五温顺之君，虚已而信任九二，降其尊而从臣，有“帝乙归妹”之象焉。用此道而获福祉，则大吉而尽善矣。上六，《泰》之终，泰极而变，有“城复于隍”之象。当九二九三之时，尽人事之孚，可以维持泰运，然怠其道以至于是，虽天运循环之自然，亦人事之所自招。上六之时，失泰之道，上下睽隔，民情离散，以兵争之，盖乱之时耳，故曰“勿用师，自邑告命”焉。盖将守其城邑，明其政教，以挽天心，拨乱而返正，亦足以保泰之终也。“平”、“陂”、“城”、“隍”，其机甚捷，其象甚危，垂诫深哉！</p>
<p>爻辞，初曰“茅”地之象；二曰“荒”、曰“河”。亦地之象。三曰“陂”，地之形也，以内卦皆阴，为主《坤》而客《乾》也。四日“富”、曰“实”，五曰“帝乙”，上曰“城”，皆阳之象，外卦皆阳，为主《乾》而客《坤》也。客还而主常住，其义可见矣。</p>
<p>《大象》曰：天地交泰，后以财“成天地之道，辅相天地之宜，以左右民。</p>
<p>此卦天地二气交通之活象，万物即受天地之化育也。圣人见此象以赞天地之化育，为天地之所不能为。盖天地之生万物，笼统无别，圣人能历象日月星辰，分别分至启闭而成岁功，相度东西南北山川道路，以定城邑，察天之时，辨地之利，春夏耕耘，秋冬收积，无非尽致泰之道也，谓之“财成天地之道，辅相天地之宜，以左右民”也。人民之生，必赖君上，斯得遂其生成。“财成”所以制其过，“辅相”所以补其不及也。</p>
<p>（附言）近年卫生之道普及，医学之研究，日益进步，种痘之法盛行，生民免夭折之患，皆足以燮理阴阳，参赞化育也。欧罗巴诸国，以土地之晓瘠，人畜之繁殖，众民生活之艰难，创举移民之略，还殖人民于南北亚米利加、亚弗利加、壕斯太刺利亚及亚细亚诸岛，维日不足。即如我国以土地与人口比较，统计前后数年，每年得四十万口之增加，生活不告不足者，抑有故也。我国之土地膏腴，全国中得米麦两作之暖地，殆居其半；维新以前，两作之地，不满十分之三，今渐增加，既居十分之七。是以人口虽见增加，而生活有资，故不忧其不足。然由今以往两作之地，所余仅居十分之三，人口增加，岁多一岁，朝野贤士，晏然犹未知预筹，不亦可忧？现今开铁路于北海道，渐次移住凡一千万人口，得减内地人民增加之半数，五十年间，犹可保国家之安泰也。其间当设殖民之地于海外各邦，以计国家永远策，谓之“左右民”。</p>
<p>【占】　问国家气运：正当君明臣良，黎民安泰，是全盛之时也。然盛之极即衰之渐，否泰在天，回挽在人，所当深虑，家道亦然。</p>
<p>○　问谋事：事必可成，后败须防。</p>
<p>○　问婚嫁：阴阳合体，大吉之象。</p>
<p>○　问商业：买卖均吉，然卖出利微，买入者利大，其象于“小往大来”见之。</p>
<p>○　问年成：雨水调和，丰登之象。</p>
<p>○　问六甲：有男女孪生之象。</p>
<p>○　问失物：须就左右近处，寻觅自见。</p>
<h3 id="zhou72">高岛易断 初九：拔茅茹以其汇</h3>
<p>［57］</p>
<p></p>
<p>，征吉。</p>
<p>《象传》曰：拔茅征吉，志在外也。</p>
<p>“茹”者，草根牵连之貌；“拔茅茹”者，谓拔茅之一根，其牵连者与之皆拔也。此爻具刚明之才德而居下，六四之大臣，阴阳相应，是在野之贤才，为大臣所荐举者也。以三阳同体，一阳进而众阳共进，犹拔一茅而其茹连类而起也，故设其象曰“拔茅茹”。自古君子得位，则贤士萃于朝廷，同心协力，以成天下之泰；小人在位，则不肖者立进，以启天下之乱，是各从其类也。今初九之“拔茅”，能引荐九二九三之贤士，相共并进，故曰“以其汇”。“汇”者，类也。初九为《泰》之始，得其正位，克履怀德之道，是以吉也，故曰“征吉”。《彖》曰“来”者，谓天气之下降；爻曰“征”者，谓君子之上进。卦以气交，自上而降；爻以位升，自下而升。凡君子之学道也，修之于身，以待其时，居天下之广阔，立天下之正位，行天下之大道，欲使其君为尧舜之君，使其民为尧舜之民，是学者之夙愿也。然天命不佑，不得其志，曲肱饮水，独居陋巷，是独善其身也。然其心要未尝一日忘天下也，《象传》“志在外也”者，谓初九贤士，身虽在下，志在泽民。“外”者，指天下国家也。此爻变则全卦为《升》，《升》初六之辞曰“允升，大吉”，可以卜贤者之升进也。</p>
<p>【占】　问时运：有因人成事之象。</p>
<p>○　问家宅：有家室团圆，人口平安之吉。</p>
<p>○　问营商：得主伙合志，货财汇萃之象。</p>
<p>○　问功名：有逐渐升迁之喜。</p>
<p>○　问战征：以进攻获胜。</p>
<p>○　问失物：宜于丛草处寻觅。</p>
<p>○　问六甲：初胎者生女，三四胎则男。</p>
<p>【例】　明治二年，某藩士氏来，请占从事商业之可否，筮得《泰》之《升》。</p>
<p>断曰：此卦其象为天气彻微地下，地气升腾天上；以人事言之，是被我相合，上下相通之会也，故谓之《泰》。今得初爻，其辞曰“拔茅茹”，夫茅之为物，其茎虽分生，其根则相连。想足下旧交，必有奉职宦途者，就其人而谋仕途，事可必成。余观足下之貌，适于为官，不适于为商。余据《易》理断之，知足下之人品才力，宜从友人而谋进身也。</p>
<p>后此人果从事仕官，渐得升迁。</p>
<h3 id="zhou73">高岛易断 九二：包荒，用冯</h3>
<p>［58］</p>
<p></p>
<p>河，不遐</p>
<p>［59］</p>
<p></p>
<p>遗，朋亡，得尚于中行</p>
<p>［60］</p>
<p></p>
<p>。</p>
<p>《象传》曰：包荒，得尚于中行，以光大也。</p>
<p>“荒”，如洪荒之荒，又兼荒野之义。“包”者，容也；“凭河”者，徒涉也；“不遐遗”者，不忘远也；“朋亡”者，犹坤为地之“丧朋”也；“中行”，犹曰中道也。此爻具刚明之才，秉中正之德，与六五之君，阴阳正应，匡王佐霸，是有猷有为之荩臣也。盖其雍容大度，能包容荒远之细民，抚育教诲，使无一夫不得其所；且有冯河之果断，不流文弱，故曰“包荒”、“用凭河”。自来圣贤之心无弃物，非包荒不足示天地之慈祥，非冯河不能发天地之威怒，雨露雷霆，宽严兼济，而又不弃幽遐，不私习近。九二能体此刚中之德，光明正大，符合中道，故曰“不遐遗，朋亡，得尚于中行”。治泰之道，有此四者，所谓宽则得众，信则民任，敏则有功，公则众悦；诚不失中行之德也。而其要首在于宽，故《象传》统举“包荒”二字以括之，谓其得配中行，以光大也。旨深哉！</p>
<p>为活用占筮，姑就开拓之事而言之。“包荒”者，谓荒野也。“用冯河”者，谓开垦荒地，诱导无业贫民，开道架桥，以从公役。“不遐遗”者，谓极至深山幽僻之地，越险犯阻，而开拓之也。“朋亡，得尚于中行”者，谓无朋比之私，率众而举事，得天下之爱敬者是也。盖“包荒”，仁也；“冯河”，勇也；“不遐遗”，智也；“朋亡”，公也。备此四德治天下，尚有余力，若夫有包容而无断制，则非刚柔相济之才也。不遗遐远，而或阿私党类，则偏重而失公正之体。故必包容荒秽，而又果断刚决；不遗遐远，而又不私昵朋比，则不忘远，不狃迩，是合于中道者也。《象传》“以光大也”者，谓胸次宽阔，有容人之量。“光”则其明足以有照也；“大”则其器足以有容也。</p>
<p>【占】　问时运：目下正当功名显达之时，可以远游海外，创兴事业。</p>
<p>○　问仕途：有奉使远行，或从事军征之兆，均获吉也。</p>
<p>○　问商业：利在行商，贩运外物。</p>
<p>○　问失物：定坠落水中，恐难寻得。</p>
<p>○　问疾病：不吉。</p>
<p>○　问家宅：用人宜宽，处事宜决，不可专信仆从，致《损》家业。</p>
<p>○　问战征：有怀柔远人，征伐不庭，疆宇日辟之势。</p>
<p>○　问六甲：生男。</p>
<p>【例】　东京友人某氏，在常陆欲开垦沼地，请占吉凶。筮得《泰》之《明夷》。</p>
<p>断曰：“泰”古字，象人以左右手决大水之形。凡洲泽之地，由大雨骤降，山岳砂土，冲激崩坠，随流壅积而成，其中低所，或为湖水，或为沼陂。足下今欲开垦沼地，其有利益于社会，以助国家之经济，可知也。爻辞“拔茅茹”者，谓芟除芜草，播种五谷，开垦之好结果也。又“包荒”，谓买荒地之象；“用冯河”，谓尽力乎沟洫也。盖人有巨多之财产，往往以安乐送世为目的，使子孙可永享素餐，以为上策，而不知此真失策之大者。何则？凡世间富者，不计公益，贫者无由得衣食；贫者不得衣食，必至不顾礼义，败坏廉耻，其极至犯禁令而罹法网，谓之国家乱民，乱民之起，皆由游手坐食而来也。足下能包容此辈，奋发而抛资财，欲为众人开垦沼地，藉以赈济饥寒，其志气操行，光明正大，诚有超绝于朋侪者也，故谓“朋亡”。足下之为此事业，利己利人，谓之“尚于中行”，必光大也。友人曰：谨奉命。然余年老，不能亲至其地，监督工业，目今紧要事务，欲余所信任某氏为代理，委以此事，请筮以决之。筮得《坤》之《豫》。</p>
<p>爻辞曰：“六四：括囊，无咎无誉。”</p>
<p>断曰：此卦全卦纯阴，无一阳爻。《易》之道，阳为尊，阴为贱，今筮得此卦，恐其人为卑贱之小人也。世之皮相者，皆就人之阶级，以别贵贱，余则专论心术。第一不为己谋而为人谋，众人之所喜，己亦喜之，众人之所恶，己亦恶之，其性情之所发，公正而无丝毫之私，是为上。第二，己之所欲，望人亦有之，万事以和衷相济，不任己之自由，是为其次。第三，专顾利欲，不顾亲戚朋友，苟所得利，遑知廉耻，是为最下。此余之平素所持论也。自来上智之人，生性完善，不见异而思迁，谓之贵人；下愚之人，其心残忍卑鄙，偏于不善，谓之贱人。《坤》之初爻曰，“履霜，坚冰至”，谓争利而至犯上作乱；上爻曰“龙战于野”，谋利而至相争相战，两家俱伤。如委此人以任事，犹售盗以键也，宜括财囊之口而戒于心焉，谓之“括襄，无咎无誉”。此事必当自任，未可委人也。</p>
<p>友人乃从予言。</p>
<h3 id="zhou74">高岛易断 九三：无平不陂</h3>
<p>［61］</p>
<p></p>
<p>，无往不复，艰贞无咎。勿恤</p>
<p>［62］</p>
<p></p>
<p>其孚，于食有福。</p>
<p>《象传》曰：无往不复，天地际也。</p>
<p>“无平不陂，无往不复”者，时运变迁之常，犹月满则亏，花开则落。此爻以全卦见之，正当泰运全盛之时，然玩占爻位，为阳穷阴逼，《泰》之时将终，《否》之时将至也。凡物中则平，过中必倾，天数人事皆然。《泰》至九三，天道复其上，地道归其下，君子抚泰运之极，惟当尽人事以挽回天运，是以思患预防，常惕艰危，如是则可以无咎。此爻重刚不中，互卦有《震》，居健动不止之体，健进一步，即为陂复之象。是《乾》本上也，《坤》本下也，下交上，故《乾》居内而《坤》在外。《乾》苟不安于下，必上而迫《坤》，《坤》苟不得安于上，必下而夺《乾》，故曰“无平不陂”。复而不听其复，持其平，守其往，防微杜渐，用保厥终，凡小人欲乘怠而入者，君子则弥思其难，小人欲伺隙而攻者，君子则必保其贞。其操心之危如此，则举动措置，必无有过咎也，故曰“艰贞无咎”。夫天下之事，未有不戒惧而能保其终者也，《易》之垂诫，于始终消长之机，最为深切。世运之陂复，犹日月之食也，当食霎时晦冥，过时而复光明，故曰“勿恤其孚，于食有福”。“食”即蚀也。以日月之食喻祸，而以食终而光明喻福。</p>
<p>按：六十四卦中，不拘爻之阶级，专以内外卦分时运之转迁者四卦：《泰》、《否》、《既济》、《未济》是也。此卦以内卦三阳，为《泰》中之《泰》，以外卦三阴，为《泰》中之《否》，盖以阳为有余，为实，为富，阴为不足，为虚，为贫。九三居内卦之极，遇六四而当《乾》《坤》二体之会，为《泰》中之《泰》将终，六四居外卦之始，为《泰》中之《否》将来，故于三四两爻，示时运之转变。《象传》曰“天地际也”者，“际”即交际之际，是阴阳之两交接也。</p>
<p>【占】　问时运：谨慎者昌，逸欲者败，最宜留意。</p>
<p>○　问商业：现虽失意，后必大利。</p>
<p>○　问战征：须防敌兵埋伏，宜固守，不宜进攻。</p>
<p>○　问失物：不久即得。</p>
<p>○　问生产：虽危无咎，必生福泽之儿。</p>
<p>○　问家业：宜谨守先业，可以永保富也。</p>
<p>○　问疾病：少者无咎，老者大限有阻。</p>
<p>【例】　明治十八年，奉故三条相公之命，占公气运于滨离宫，筮得《泰》之《大壮》。此时陪从者，为武者小路君、福泽重香君两氏。</p>
<p>断曰：此卦太阳之火气，透彻地下，地精为之蒸发，天地之精气相交，万物发育，国家安泰之象也。拟之国家，政府之恩惠，透彻下民，下民之情志，上达政府，君能信任臣，臣能服从君，故曰《泰》。然《泰》之极，变而为《否》，是阴阳消长，自然推移之运也，故有自《泰》趋《否》之时，又有自《否》趋《泰》之时。此卦内卦三阳，泰平最盛，外卦三阴，自《泰》趋《否》。今筮得三爻，第三爻内卦之极，《泰》中之泰既去，将移外卦之阴，将转入《泰》中之否也，故爻辞曰，平者无不遂陂，往者无不复返，喻时运变迁之义。在时运使然，原非人力所能争，然保其固然，防其未然，惕以艰危，矢以贞诚，人定亦可胜天，故谓之“艰贞无咎，勿恤其孚，于食有福”。阁下声名显赫，勋业崇隆，可媲尹周，小心翼翼，持盈保泰，自有鬼神默相呵护也，故《象传》曰“天地际也”。</p>
<p>后相公解显职，就内大臣之闲位，永矢尽诚，克光辅翼之业。</p>
<h3 id="zhou75">高岛易断 六四；翩翩不富，以其邻，不戒以孚。</h3>
<p>《象传》曰：翩翩不富，皆失实也。不戒以孚，中心愿也。</p>
<p>“翩翩”者鸟刷羽之貌；“邻”者，指六五、上六而言。此爻在泰之时，上与二阴在外卦，皆与下应。阴柔之质，宜在下位，今居上体，志不自安，故上三爻相连，同欲下行，是上者以谦虚接下，不待告诫而自信孚，谓之“翩翩不富，以其邻，不诫以孚”。“不富”者，阴虚之象。此爻是运过中，《泰》将转《否》，为小人合志，谋害正道之时，君子所当戒也。五上皆阴，不富识量，故《象传》曰“翩翩不富，皆失实也”。“皆”者，指《坤》之三阴；“实”者，指阳爻。阴之从阳，犹贫之依富，今三阴在外，失所依也。然当泰之时，阴气上升，阳气下降，上下不相疑，兴国利，植民福，谓之“不诫以孚，中心愿也”。</p>
<p>【占】　问时运：喜得朋友同心相孚，诸事可谋。</p>
<p>○　问商业：外则场面甚好，内实空虚，全赖同业相助，可以成事。</p>
<p>○　问战征：粮饷缺乏，当劫掠敌粮，以供军需。众心坚固，有胜无败。</p>
<p>○　问家业：本一富家，目下外强内弱，幸亲戚邻里，皆得有无相通，不忧匮乏。</p>
<p>○　问失物：主遗落比邻之家，问之即得。</p>
<p>【例】　东京豪商某氏甲干某来，告曰：维新以来，商况大变，主家遂赴衰运，欲建维持之策，不得方向，如何而可？请筮一卦。筮得《泰》之《大壮》。</p>
<p>断曰：此卦天气下降，地精上升，上下安泰，共守旧规而耽安乐，无事之时也。足下今所占问，无论主人及经理伙友，皆惟知株守旧法，依向来之规则，不知随时而变迁。近今宇内各国通商，商业亦随而更新，彼家信用旧人，不谙新法，又不雇用能才，于是商业日居人后，将数代之积产，遂至艰于接续。《泰》之四爻，泰既过半，将渐入衰运，正合彼家之运也。此时欲谋立维持之策，想旧时伙友，不富于经验，宜代以适任之人，委之事权，使众人投票推荐，以定其人，悉从其指挥。旧时伙友，亦不宜恋恋旧态，勤勉从事新业可也，谓之“翩翩不富，以其邻，不诫以孚”。如此则彼家之衰运，尚可得而维持也。</p>
<p>某氏从余言，奋然改革其家风，至仓监辈，使之投票推荐，果得适任之人。其家至今益致繁盛。</p>
<h3 id="zhou76">高岛易断 六五：帝乙</h3>
<p>［63］</p>
<p></p>
<p>归妹，以祉元吉。</p>
<p>《象传》曰：以祉元吉，中以行愿也。</p>
<p>“帝乙”者，殷纣之父也。此爻柔而居尊位，下与九二之刚，阴阳正应，恭己无为，虚心下贤，是当位之君，开太平之治者也。九二成卦之主，辅弼六五之君以成乃治，故引“帝乙归妹”，下嫁从夫，以喻圣君虚己，下礼贤臣，开国承家，永保福祉，故曰“帝乙归妹，以祉元吉”，“元吉”者，谓大吉而尽善者，即所以成治泰之功也。夫帝女之归也，非求胜其夫，将以祉之；《坤》之复下也，非欲侵《乾》，将以辅之，《彖传》曰：“上下交而其志同”者是也。又互卦有《归妹》，故与《归妹》之六五，爻辞相同。《象传》曰“中以行愿也”者，当《泰》之时，君虑《泰》极变《否》，谨慎恐惧，所愿保持之终，永享至治之福，是所谓“中以行愿也”。</p>
<p>【占】　问时运：目下亨通，宜谦虚柔顺，万事皆吉。</p>
<p>○　问商业：宜贸达海外。吉。</p>
<p>○　问家宅：得内助之贤。</p>
<p>○　问婚嫁：宜远嫁远娶，吉。</p>
<p>○　问六甲：主生贵女。</p>
<p>○　问疾病：必得神佑，吉。</p>
<p>○　问失物：拾者必自来归还。</p>
<p>【例】　有相识豪富某来，请占家政气运，筮得《泰》之《需》。</p>
<p>断曰：此卦上下通气之象，主从相应，家政安泰之时也。今筮得第五爻，尊府之财产，相承旧业，足下性质良善，家教完全，但于方今之时势，未免碍于通达。今得第二爻为之经理，能负担一切事务，忠实可靠，故家政整理，商运益盛。然旧时伙友，不免有阴相嫉妒，潜生谗毁者，好在二爻经理人，能如新婚之妇，柔顺相从，谗毁自消，得以十分尽力，克保其家，谓之“帝乙归妹，以祉元吉”。</p>
<h3 id="zhou77">高岛易断 上六：城复于隍。勿用师，自邑告命。贞吝。</h3>
<p>《象传》曰：城复于隍，其命乱也。</p>
<p>“隍”者，城壕也，无水为隍，有水为池。“城”者，筑土所成，隍者辟土所成。“城复于隍”，谓其高城崩而复旧隍也。“自邑告命”，谓从下邑发命令，而告上国也。此爻《泰》之终，将转而为《否》，其象取阴弱之君，不能制阳刚之臣，而以时运之变革为辞，以示盛衰消长之机，曰“城复于隍”。当时运既衰，天命将革，君倦于政，臣工于谗，取民无制，贿赂公行，其极必起逆乱。且军旅之要，以人和为主，上六之时，世运方否，人心不和，犹冰炭之不相容也，若以兵争之，成败难知。且城已坏而不修，岂可据此以战斗乎？故戒之曰“勿用师”。至是而君德既衰，威权尽废，武功不可用，惟退而修文，远略不可图，惟退而治近，故曰“自邑告命”。盖固守城邑，明示政教，如孟子所谓效死勿去，冀得民心，以挽天运也。“贞吝”者，圣人谓其不告命于未否之前，而告命于将否之际，惜已晚矣，虽正犹可羞也，故曰“贞吝”。《象传》曰“其命乱也”者，是上下俱乱也。彼守成之君，生长深宫之中，与妇寺为伍，虽有师传，多非正士，君则骄奢淫佚，臣则阿谀逢迎，无所不至，于是下情抑郁，不通于上，君泽涸滞，不流于下，鬼蜮奸贼，惑乱其间，终至人心离散，国家倾覆，是之谓“其命乱也”。</p>
<p>【占】　问时运：目下气运颠倒，宜谨慎自守，须防小人播弄。</p>
<p>○　问商业：宜就小做，以待时运。</p>
<p>○　问战征：攻夺城地，必胜。</p>
<p>○　问家宅：防有颠覆破败，宜牢稳守业。</p>
<p>○　问生产：生女。</p>
<p>○　问失物：恐难复得。</p>
</body>
</html>
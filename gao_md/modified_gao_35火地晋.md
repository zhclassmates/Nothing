<html>
<head>
<title>Document</title>
</head>
<body>
<h2 id="zhou239">高岛易断 35　火地晋</h2>
<p>卦体上《离》下《坤》，坤为地，《离》为火。《坤》之《彖传》曰“行地无疆”，行即进也；《离》之性为火炎上，炎上亦进也。且物之善进者，莫如牛马，《坤》为马，《离》为牛，皆能行远，有进往之象。火，明也，地，顺也，明则足以烛远，顺则足以推行，又有进长之义。按：《晋》，进也。《晋》古文作晉，从臸从日，臸正字通，即刃切，音进，前往也，上升也。《序卦传》曰，“物不可以终壮，故受之以晋”，此《晋》所以继《大壮》也。</p>
<p>晋</p>
<p>［11］</p>
<p></p>
<p>：康侯用锡马蕃庶，昼日三接。</p>
<p></p>
<p></p>
<p>▲　金文晋</p>
<p>卦象上明下顺，《离》明为日，故象君，《坤》顺为臣，故象臣，合之为君明臣良之象。《坤》为国，为邦，故谓“侯”。《坤》为康，康安也；《坤》为马，故谓“马”；《坤》为众，故谓“蕃庶”；《离》为日，故谓“昼”。盖爻称“康侯”者，谓明臣也，明臣升进，天子美之，赐以车马蕃庶，言车马之多也。“昼日三接”者，言不特赐予之多，且觌见之频，一昼之间，三度接见也。</p>
<p>《彖传》曰：晋，进也。明出地上，顺而丽乎大明。柔进而上行，足以康侯用锡马蕃庶，昼日三接也。</p>
<p>此卦《离》日《坤》地，取象“日出地上”，日出地而上进，光升于天，明丽于地。顺而柔者《坤》也，丽而明者《离》也。“大明”者，明君也；“上行”者，臣之升进于上也。谓其时天子大明在上，诸侯恭顺在下，明良相济，君臣一德，天子褒赏勋功，蕃赐车马，一昼三觌，宠赐甚隆，品物蕃多也，接谒甚优，问劳再三也。考大行人一职，曰“诸公三飨，三问三劳；诸侯三飨，再问再劳；子男三飨，一问一劳”，即天子三接诸侯之礼也。“赐马”，即观礼所谓匹马卓上，九马随之也。</p>
<p>以此卦拟人事，在国为君臣，在家为父子。《离》下《巽》上为《家人》，《家人》曰“有严君焉”；《坤》为母，亦为民，有母子之象焉。父在上而明察，有义方，无溺爱也；子在下而顺从，有孝敬，无忤逆也。由此以齐家，则上明下顺，而一家和睦，盘匜得甘脂之奉，门庭来欢乐之休，先意承志，顺之至也，和气婉容，柔之正也。“丽乎大明”者，继志而达孝也；“进而上行”者，人侍而承欢也。国曰“康侯”，即家所称孝子贤孙者也。“赐马蕃庶”者，国有恩赐，犹家之有庆赏也。“昼日三接”者，觌礼谓三飨三问三劳，犹世子所称“朝问安，昼视膳，夜视寝”者是也。《大学》言修齐，首称“明明德”，惟其有《离》明之德，斯进而“修身”，进而“齐家”，进而“治国平天下”，由是道也。此《晋》卦所以取象于“明出地上”也夫！</p>
<p>以此卦拟国家，上卦为政府，得火之性，能启国运之文明；下卦为人民，得地之性，能柔顺而上进。上以其明照临夫下，下以其顺服从夫上。《象》曰“明出地上”，谓日之初出，渐进渐高，喻明君之擢用贤臣，登进上位也。顺必丽夫明，则顺乃有济，柔必进于明，则柔得其正，不然，顺以取悦，转致蔽其明也，柔而生暗，必不能以行也，故《彖传》曰“顺而丽乎大明，柔进而上行”，此《晋》之所以言进也。曰“用赐马藩庶”，“用”，谓用以赏赐也，如《采菽》一诗所云，“君子来朝，何赐予之？虽无予之，路车乘马”者是也。“昼日三接”者，行观礼，一也；三飨三致命，降西阶拜，二也；右肉袒，入庙门，出屏南，后入门左，王劳之，再拜，三也：此为元首明哉，股肱良哉。一时远臣来朝，天子燕飨，物美礼隆，赐予之厚，接见之频，典甚重也。历观六爻，初为始进，故有“摧如”之象。二之“愁如”，亦凛初之“摧如”而来也。三则不摧不愁，而“众允”孚矣。此为内卦，得《坤》之柔而进也。四不当位，故有“鼫鼠”之戒。五为卦主，则“往有庆也”。上处《离》之极，《离》为戈兵，故曰“伐邑”，此为外卦，得《离》之丽而明也。《象》曰“君子以自昭明德”，“君子”者，即《离》卦所称“明两作，离”之“大人”也。</p>
<p>通观全卦，卦体从《大壮》来，上卦变《震》之下画而为《坤》，下卦变《乾》之中画而为《离》；《晋》，进也，壮则行之，是以“进而上行”也。《象》曰“明出地上”，“明”即谓《离》，“地”即谓《坤》，“出”即所谓“上行”也。日之光明在天，日之照临在地，日以明而上行，不明不特不见行，且不见为日也。六爻皆言《晋》，而《晋》各随其先后以为象。初为进步之始，人或不我孚也，宜宽裕以处之也。二进于初，二虽怀愁，已见其吉而受福也。三则又有进矣，罔孚者，忽而其孚，众心允服，悔何有焉？内三爻得《坤》之顺，故皆吉；四当外卦之始，出《震》入《离》，首鼠两端，有一前一却之象，虽贞亦厉。五为卦主，柔进上行，故“往吉，无不利”也。上处《晋》之极，“角”，即《大壮》羝羊之角也，进而不顺，必致吝也。外三爻当《离》之位，高而难进，故多厉。盖《离》之配卦十有六，象之最美者，莫如《晋》、《大有》。《大有》“明在天上”，其明最盛；《晋》“明出地上”，其明方新。明之方新，其进贵柔，六爻中四上两爻曰“厉”，四进非其道，故如技穷之鼠，上穷而又进，故有《晋》角之危，皆失柔进之道也。圣人显微阐幽，忧患作《易》，故于《晋》明之世，犹必以“贞厉”“贞吝”为戒。初、二、三、五之吉，正所以劝其进也。自明其德，用以明天下之德，旨在斯乎？</p>
<p>《大象》曰：明出地上，《晋》，君子以自昭明德。</p>
<p>日西入为夕，东出为旦。方其始出，渐进渐高，愈高愈明，光无不照，幽隐遍烛，即《晋》之象。君子法此象，以自明其德。德，心之德也，与生俱来，灵明夙具，本无一毫私欲，得而蔽掩，犹日之初出于地，沧沧凉凉，明光华照，本无一些云翳。“自昭明德”，昭，即明也，所谓自昭明德，明德而犹待于明。此事不容假贷，唯在自知之而自明之耳。君子切而责之于自，致知格物，以启自昭之端，诚意正心，以致自昭之实，谓之“君子以自昭明德”也。</p>
<p>【占】　问时运：正当好运新来，犹朝日初出，渐升渐高，明光普照也。吉。</p>
<p>○　问战征：当大军初发，顺道而进，宜日战，不宜夜攻。</p>
<p>○　问营商：最利煤炭地火等生业，取其明也。吉。</p>
<p>○　问功名：有功名指日高升之象，吉。</p>
<p>○　问讼事：宜返而自讼。</p>
<p>○　问家宅：此宅朝东南，高敞明朗，得太阳吉曜照临，大吉。</p>
<p>○　问六甲：生女。</p>
<p>○　问失物：在明堂中寻之，得。</p>
<h3 id="zhou240">高岛易断 初六：晋如摧如，贞吉。罔孚，裕无咎。</h3>
<p>《象传》曰：晋如摧如，独行正也。裕无咎，未受命也。</p>
<p>初居下卦之始，柔进上行，自初起，首曰“晋如”，若欲进而未果；继曰“摧如”，若有摧而见阻。初与四应，四不当位，不特不应，且所以摧初之进者，实四为之也。然虽见摧，惟其得贞，是以吉也。“罔孚”者，推其摧之由来，虽四为之，亦由上下之交未孚耳。《坤》为裕，故曰“裕”。当其未孚，或汲汲以干进，或悻悻而怀忿，皆所以取咎也，唯雍容宽裕，乐道自处，咎何有焉？故曰“裕无咎”。《象传》曰“独行正也”，谓摧者不正，《晋》者能独行其正耳。“无咎，未受命也”，谓其未受赐命，只宜宽裕以待之耳。</p>
<p>【占】　问时运：目下好运初来，虽无灾咎，尚未盛行，宜迟缓以待之。吉。</p>
<p>○　问战征：初次行军，众心未定，宜宽以待之。吉。</p>
<p>○　问营商：货物初到，商情未洽，宜宽以时日，早则四日，迟则四月，到四爻曰“众允”，则货可旺销，必大获利。</p>
<p>○　问功名：功名固所自有，不可知者迟早耳，宜宽怀以俟。</p>
<p>○　问家宅：此宅本吉，一时未许进居，为两情未洽，缓则必成。</p>
<p>○　问婚姻：因探听未确，迟缓可成。</p>
<p>○　问失物：日后可得。</p>
<p>○　问疾病：宜宽缓调养，可愈．</p>
<p>○　问六甲：生女。</p>
<p>【例】　某县人来，请占志愿成否，筮得《晋》之《噬嗑》。</p>
<p>断曰：《晋》者进也，《晋》当初爻，是进步之初也，“摧如”者，欲进而有所摧折也，进者虽正，无如人不我信也。今足下占问志愿而得初爻，知足下品行端正，才具可用，但一时众情未孚，是以欲进又阻。初与四应，四不应初，反来阻初，料足下所托谋事之人，此人不能相助，反致相毁，故一时难望遂愿。宜到四爻曰“众允”之日，志愿可遂。一爻一月，大约在四月以后，大吉。其人尝携建议书，请谒某贵显，不能面达，反受警部之辱，得此占所云，大有感悟。</p>
<h3 id="zhou241">高岛易断 六二：晋如愁如，贞吉。受兹介福，于其王母。</h3>
<p>［12］</p>
<p>《象传》曰：受兹介福，以中正也。</p>
<p>“愁如”，不悦之意，与“摧如”不同，愁者在我，摧者为人所阻。然二之所以“愁如”，实因初之见摧而来也。居中履正，故“贞吉”。“介福”，谓大福。“王母”，以二与五相应，五王位，《坤》阴，《坤》为妣，故曰“王母”；“王母”，即所谓太后也。二属《坤》，《坤》通《乾》，《乾》为“介福”。按《井》三曰王明受福，《既济》五曰“实受其福”，《井》三、《既济》五，皆得《乾》体，其福盖皆受之于《乾》也。二又互《艮》，《艮》为手，手持福以与二，二受之，故曰“受兹介福”。九家《易》云：“介福谓马与蕃庶之物也。”《象传》曰“以中正也”，谓其守此中正，不以无应而回其志，故终得受此大福也。</p>
<p>【占】　问时运：目下运非不佳，但所求多阻，中心未免忧结，能守正不改，终必亨通大利。</p>
<p>○　问战征：前番进攻，既遭摧折，今此再进，殊切愁惧，然能临事而惧，后必获吉。六二与六五相应，六五辰在卯，上值氐、房、心、尾，氐星前二大星主后妃，故取象王母，祷之，则有福。</p>
<p>○　问营商：因前贩之货，已被折耗，今兹未免怀愁，故曰“晋如愁如”。惟中正自守，至五爻乃曰“失得勿恤，往吉，无不利”，盖劝其不必忧愁，而自然获福也。</p>
<p>○　问功名：今虽忧愁，至五爻曰“往有庆”，盖二年之后，即可获吉。</p>
<p>○　问婚姻：吉，但目下不就，须待第三年可成。当有祖母为之作主。</p>
<p>○　问家宅：当迁居，与祖母同居共食，吉。</p>
<p>○　问失物：久后可得。</p>
<p>○　问六甲：生女。</p>
<p>【例】　明治五年，余随陆军大佐福原实氏，赴赞州谋筑兵营。时坐轮船中，福原氏曰：方今我国形势，前途未可知，请试一占。筮得《晋》之《未济》。</p>
<p>断曰：《晋》者进也，欲进而愁其见摧，是进而未能进也，故爻曰“晋如愁如”。六二以阴居阴，但得中正，与初为比，因初之摧，倍切忧思，可谓临事知惧，故得“贞吉”。今占我国时势得此爻，我国自维新以来，力图进取，以启文明，初时内为旧藩士意见不合所阻，外为泰西各国风教不同所困，下又为改革不便所扰，是以欲进而未能遽进。兹当二爻，二与五应，五属尊位，知当道大臣，蒙我皇上帝心简在，上下一心，固不敢畏难思退，惟是进步艰难，日切忧虑，此即爻辞之所谓“晋如愁如”是也。当日三条公以下诸位大臣，秉正谋国，不特受知于皇上，且为太后所信任也，此即爻辞所谓“受兹介福，于其王母”是也。就前后爻辞而详推之，初爻则属之前事，二爻则属之今日，二五相应，是即《彖》所称“康侯”者也。三爻则初之“罔孚”者，而众孚矣，得以上行无悔。四爻则恐有谗邪在位，如鼠之昼伏夜行，进退诡秘，意将窃弄政权，为宜戒也。五爻当君位，是明君在上，殷殷焉为诸臣劝驾。曰“失得勿恤，往吉，无不利”，盖指二之“愁如”者言，谓失得不足忧，往则“无不利”。“有庆”者，即受福之谓也。上爻居《离》之极，《离》上“王用出征”，故五爻亦用“伐邑”，谓再有摧我者，当以王师讨之，使不敢复阻我前进也。爻象一爻或当一年，或当十年，可以定数求之。统之《晋》者进也，继《大壮》而来，为宜柔顺上行，不宜刚健躁进，盖取《坤》之顺而在下，尤必取《离》之明而在上，君子自昭明德，胥是道也。武功必先文德，上爻之“伐邑”，知亦不得已而用之耳。我国明良交际，文武兼修，国富兵强，日进日盛，正万年有道之休也，岂不休哉！福原氏闻之，大为感服。</p>
<h3 id="zhou242">高岛易断 六三：众允，悔亡。</h3>
<p>《象传》曰：众允之，志上行也。</p>
<p>三居内卦之上，与四为比，刚阻于前，似宜有悔。“允”，信也，六三辰在亥，得《乾》，《乾》为信。三比近初二，又与初二同心并力，合之为三，三人成众，故“众允”。外卦为《离》，《离》取其明，所谓克明克允是也。“众允”则四不能摧，故“悔亡”。古今来为国谋事，要皆以众心之向背为成败者也，众心不顺，其事虽正，卒无成功。孟子所谓“多助之至，天下顺之”者，“众允”之义也。初之“罔孚”，未信也；三之“众允”，见信也。孔子所谓“信而后谏”，“信而后劳其民”，事上使下，道在是焉。《象传》曰“众允之，志上行也”，三与上应，志在上行，故能与众同信也。</p>
<p>【占】　问时运：目下灾悔已去，大众悦服，故吉。</p>
<p>○　问营商：初时为众所摧，不能获利，今众情和睦，可以无咎，卖买皆利。</p>
<p>○　问战征：众志成城，战必胜，攻必克，上行无悔。</p>
<p>○　问功名：得众人推举乃成。</p>
<p>○　问家宅：主眷属和睦，吉。</p>
<p>○　问婚姻：两姓和谐，吉。</p>
<p>○　问讼事：得有第三人出而处理，两造允从，无悔。</p>
<p>○　问六甲：生女。</p>
<p>【例】　九州商人某来，请占购买某大会社物品成否，如何，筮得《晋》之《旅》。</p>
<p>断曰：卦体下顺上明，显见以明白无欺，柔顺得众为要。今占购卖物品，而得《晋》三爻，知其在初爻，己欲购卖，为人所摧折不成；二爻又欲卖之，为己多愁虑未定。兹当三爻，已见众心允洽，虽四爻为贪人，意欲从中取利，然因大众已允，亦不复阻止矣。准可购买，无悔。</p>
<h3 id="zhou243">高岛易断 九四：晋如鼫鼠，贞厉。</h3>
<p>［13］</p>
<p>《象传》曰：鼫鼠贞厉，位不当也。</p>
<p>四爻以阳居阴，不中不正，当上下四阴之中，上互《坎》，下互《艮》，《坎》为隐伏，《艮》为鼠，《坎》隐而伤明，《艮》止而伤顺，无其德而居其位，上承阴柔之主，窃弄威权，下抑众阴，使忠言不得上达，以隔绝上下之效者也。其贪戾之性，犹如鼫鼠，故曰“晋如鼫鼠”。自来奸臣得位，其性贪残，昼伏夜动，诡秘百端，窃威弄权，狡同鼫鼠，一旦明德当阳，察识奸邪，浑如硕鼫见猫，罔不捕灭，故曰“贞厉”。《象传》曰“不当位也”，谓斯不当居斯位，为窃位也。按；《解》之卦，以阴居阳象狐，《晋》之卦，以阳居阴象鼠，此卦互体《艮》，一阳在上，故称“鼫鼠”。狐性疑，在《解》当去其疑；鼠性贪，在《晋》当去其贪，取象各有所当。</p>
<p>【占】　问时运：运有蹊跷，宜光明正大处之，若持首鼠两端之见，好为狡诈，必凶。</p>
<p>○　问战征：《晋·彖》曰“昼日三接”，或曰接即捷，言一昼间而得三捷。若疑而又贪，如鼠之昼伏夜动，则危。</p>
<p>○　问功名：爻曰“鼫鼠”，鼫鼠谓五技皆劣，是必不能得志也。</p>
<p>○　问营商：鼠性贪，贪无不败，防为同伙贪财致败。</p>
<p>○　问家宅：鼠为穴虫，善盗，宅多鼠，必主耗失。不利。</p>
<p>○　问疾病：《诗》云“鼠思泣血”，或有呕血之症；又曰“鼠忧以痒”，或有疥疮之疾，是亦可危。</p>
<p>○　问讼事：首鼠两端，是一却一前，一时不能决也。</p>
<p>○　问行人：昼伏夜行，必有事故，一时不归。</p>
<p>○　问失物：已入鼠穴，不得。</p>
<p>○　问婚姻：“鼠”为鼠窃，婚姻不正。</p>
<p>○　问六甲：生女。</p>
<p>【例】　商人某来，请占家政，筮得《晋》之《剥》。</p>
<p>断曰：卦体顺丽大明，柔进上行，足见主家者公明在上，一门柔顺和乐，有家业日进之象。今占得四爻，以阳居阴，位不得正；鼠为穴虫，昼伏夜动，贪而畏人，阴物也，四爻如之，故爻辞曰“晋如鼫鼠”。料足下家中必有鼠窃之徒，管理家务。如《诗》所咏“硕鼠硕鼠”，一则曰食苗，再则曰食谷，知盗食家产，为祸非浅，故曰“贞厉”，言家道虽贞亦厉也。足下其审之慎之！</p>
<p>【例】　子爵五条为荣君，将迁居西京，请占其吉凶如何？筮得《晋》之《剥》。</p>
<p>断曰：此卦内《坤》外《离》，为《晋》，《象》曰“明出地上”。出于东为明，日入于西为晦，卦德在明，是宜东不宜西也。今君将移居西京，辞爵归隐，占得《晋》四爻，按《晋》者为进，不宜于退，日出在东，不宜就西，象皆不合。四爻辞曰“《晋》如鼯鼠，贞厉”，谓首鼠两端，一前一却，正如君之进退疑虑，欲迁未决。“贞厉”者，谓退隐意非不正，恐后有危厉也。劝君不必迁移。</p>
<h3 id="zhou244">高岛易断 六五：悔亡。失得勿恤，往吉，无不利。</h3>
<p>《象传》曰：失得勿恤，往有庆也。</p>
<p>五爻为《晋》之主，高居尊位，柔而得中，惟与四相比昵，四遂得窃弄威权，隔绝二三，不得亲近，是以有悔。然五躬备明德，智足察奸，黜六四而任六二，昭明有融，上下交孚，故曰“悔亡”。“失得勿恤”者，谓五不自恃其明，委用六二，信任勿疑，计是非，不计得失，即有小失小得，不足庆也。“往”即“上行”，指康侯往朝于天子也。“吉，无不利”，指受介福于王母也，故《象传》曰“往有庆也。”庆，即“受兹介福”之谓也。</p>
<p>【占】　问时运：目下正当盛运，灾去福来，有得无失，大吉。</p>
<p>○　问战征：转败为胜，在此一战，奋勇前往，立见成功。</p>
<p>○　问营商：前此小失，今可大得，吉。</p>
<p>○　问功名：不必汲汲求名，可无意得之也。吉。</p>
<p>○　问家宅：日出于东，《离》位南方，此宅必朝东南。从前小有灾悔，今则屋运已转，吉无不利。</p>
<p>○　问婚姻：以九五为男家，六二为女家，两爻皆吉，大利。</p>
<p>○　问讼事：曰“悔亡”，谓灾害已去，罢讼则吉。</p>
<p>○　问失物：往寻必得。</p>
<p>○　问六甲：生女。</p>
<p>【例】　华族某来，请占气运，筮得《晋》之《否》。</p>
<p>断曰：《晋》五爻为一卦之主，高明在上，且《坤》为邦为国，有屏藩一国之象。阁下占气运而得此爻，爻辞曰“悔亡，失得勿恤”，想阁下自废藩以来，从前或小有灾悔，今能柔顺上进，观光志正，是不以失得为忧也，故曰“悔亡”。“往”者，往朝也，上下交孚，故无往而不利也。闻阁下欲以每岁财产余利，教育藩士子弟，以为国家培植人材，至财产之得失，不复计虑，《彖》所称康侯者，必在阁下矣。他日恩赏下逮，车马藩庶，行有待焉，《象传》所谓“往有庆”者，此也。</p>
<p>【例】　明治三十一年，占内阁气运，筮得《晋》之《否》。</p>
<p>断曰：此卦明出地上，顺而丽夫大明，国家治体，骎骎上进之气运也。今占得五爻，五居君位，昭明有融，上下交孚，君明臣良，正在此时，然其间黜陟，不无些少纷扰。在内阁诸公，皆正色立朝，秉忠从事，不计劳辱，谓之“悔亡，失得勿恤，往吉，无不利也”。果哉！是年伊藤侯辞总理之爵，大隈板垣二伯入内阁，五月，山县侯升为总理。此间虽非无纷扰，国家益见进步，正合此占。</p>
<h3 id="zhou245">高岛易断 上九：晋其角，维用伐邑。厉，吉。无咎，贞吝。</h3>
<p>《象传》曰：维用伐邑，道未光也。</p>
<p>“角”者，阳而在上，喻威猛之义。上爻处《晋》之极，过刚失中，故曰“晋其角”，谓其知进不知退也。《离》为甲，为戎，《离》上“王用出征”，上爻体《离》，故亦曰“维用伐邑”。用者五，邑指四，奉命而伐之者，上也。四既有罪，声罪致讨，兵虽危事，吉而无咎也。然干羽可以格顽，玉帛可以戢争，不用文德，而用武功，亦未始非圣明之累也，故虽正亦吝，而《传》曰“道未光也”。</p>
<p>【占】　问时运：目下好运将终，防有事故，然无大害。</p>
<p>○　问战征：只可近征国内，不可远伐海外。危而终吉。</p>
<p>○　问营商：于同业防有纷争，于事则危，于货则利，于情则吝，幸无咎也。</p>
<p>○　问功名：“晋，进也”，角在首上，有首选之象。功名成后，防有从戎之役。吉。</p>
<p>○　问家宅：居者于乡党中，有纷争之事，未免不安，然无大咎。</p>
<p>○　问婚姻：上与三相应，上与三，即为男女两姓，始有纷扰，终得和谐，故“悔亡”，与三同也。</p>
<p>○　问讼事：《雀角》之诗，刺讼也。罢讼则吉。</p>
<p>○　问六甲：生女。</p>
<p>【例】　友人某来曰：今有一会社，自创立以来，余所关虑。昨年总会，整顿社员，迄后事务不整，有株主之纷扰，其由社势之不振乎？抑由社员之不力乎？请一占其盛衰。筮得《晋》之《豫》。</p>
<p>断曰：《晋》者，明出地上，有社运日进日新之象。今占得上爻，为《晋》之极，是进无可进矣。物极必反，意者重有改革乎？“伐邑”者，即正其不正，可用前社员之练达者，以定会社之规则，庶几可得吉矣。事虽危殆，终无咎焉，从此社业复兴，不失其正。然自有识者观之，不免为之窃笑也，故曰“贞吝”。</p>
</body>
</html>
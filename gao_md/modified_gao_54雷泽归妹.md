<html>
<head>
<title>Document</title>
</head>
<body>
<h2 id="zhou372">高岛易断 54　雷泽归妹</h2>
<p>卦体《震》上《兑》下，《震》长男，《兑》少女。凡《彖》之取象男女者，如《咸》之少男少女，如《渐》之长女少男，皆言夫妇，而独于《震》男《兑》女，取象兄妹。按女子先生为姊，后生为妹，诸侯一娶九女，姊嫁则妹媵。孔颖达曰：“少女谓之妹，从姊而行，谓之归。”此卦之所以曰《归妹》也。</p>
<p>归妹</p>
<p>［65］</p>
<p></p>
<p>：征凶，无攸利。</p>
<p>《归妹》少长非偶，夫妇之不正也。女子以夫为家，在男曰娶，在女曰归，故《渐》曰“女归吉”，《咸》曰“娶女吉”。“征”者，往也，是私奔也，故凶，所谓锁隙相窥，逾墙相从，父母国人皆贱之。女德若此，夫何利焉！故曰“无攸利”，是痛戒而深恶之也。</p>
<p>《彖传》曰：归妹，天地之大义也。天地不交，而万物不兴。归妹，人之终始也。说以动，所归妹也。征凶，位不当也。无攸利，柔乘刚也。</p>
<p>三阳三阴之卦，皆自《乾》《坤》来，变《乾》上画为偶，而成《兑》，变《坤》下画为奇，而成《震》；《兑》女《震》男，卦名《归妹》，《震》《兑》之父母，则为《乾》《坤》，《乾》《坤》即天地也。天地相交而万物蕃兴，男女相交而生育繁昌，是“天地之大义”，即人伦之终始也。《兑》，悦也，《震》，动也，“悦以动”，是以情悦相从也，以此《归妹》，失其正也。“征凶”者，《震》为征，因悦而求进，是献媚工谗，意欲以媵而夺嫡也，故《传》斥之曰“位不当也”。“无攸利”者，以柔悦之性，乘刚动之势，一经得宠，便欲挟制《乾》阳，女权如此，不特不利于一身，必将不利于家国矣。《传》特明揭其不正之由，曰此所归之妹，乃“悦以动”者也。</p>
<p>以此卦拟人事，《归妹》者，女有家，男有室，人事之终始也。天地之道，以阴阳相交，而化生万物，夫妇亦一阴阳也，但女子之嫁也，以礼而聘，以时而归，如《渐》之止而动，故“女归吉”，反之，女悦男动，是私相从也。不待父母之命，媒妁之言，以悦而动，岂得谓《归妹》之正乎？其位以阳居阴，为不当也，故“凶”；且一阴据二阳之上，是“柔乘刚”也，故“无攸利”。《传》之一一垂诫，盖深警色升爱选，艳妻煽乱。妇德一乖，而家道因之而亏，此即人事之变也。牝鸡司晨，其祸盖有不可胜言者矣！</p>
<p>以此卦拟国家，妇之从夫，犹臣之从君，夫妇君臣，本人伦之大节，亦即“天地之大义”也。臣之容悦得位者，巧言令色，一以谄媚为工，极其奸谋所出，必将结援宫帏，联合阉寺，以作声势：且于佞媚之中，寓以箝制之用，一旦威权在握，几将藐视王灵，不复愿天位之有在，卒之凶祸来临，势败身亡。此女子小人，自古难养，圣人所以痛切而垂警也。《归妹》《彖》辞，首揭“征凶，无攸利”五字，即此旨焉。《传》复进之曰，“悦以动，所归妹也”，盖谓《归妹》者人伦之常，“悦以动”，为《归妹》之变，其所以“征凶”而“无攸利”者，皆自“悦以动”阶之厉也。天下之事悦而动，未有能正者，女子与小人，其凶一也，有国家者，最宜凛凛焉。”</p>
<p>通观此卦，《归妹》，少女也，少女无知，故称妹；情欲相感，见可悦而昏，动不以礼，是为《归妹》。姊未嫁而妹先归，紊其序也；躬居媵而思夺嫡，越其分也。妇德若此，凶莫大焉，夫何利乎？六爻柔上刚下，内外倒置：二四以阳居阴，男以不正而从女；三五以阴居阳，女以不正而从夫；上卦六五乘九四，下卦六三乘九二，夫屈于妇，妇制其夫；阴反居上，阳降居初，皆失其渐。故《渐》六爻多吉，至上愈吉，《归妹》初爻独吉，至上则“无攸利”矣。是以君子贵《艮》渐而戒轻悦也。</p>
<p>《大象》曰：泽上有雷，归妹，君子以永终知敝。</p>
<p>此卦反《渐》，上卦为雷，下卦为泽，雷动则泽水为之摇漾。以阴感阳，犹女子之挑而可动也，失身败德，不谨其始，安能保其“永终”乎？君子见此象，知悦牵于私，动失其正，始既不善，敝即在后。欲防之于未然，故宜“永终”以“知敝”，斯不以妾为妻，不以贱妨贵。嫡庶正而名分严，足以维大义之不敝也。</p>
<p>【占】　问时运：一时发动，恐难持久。</p>
<p>○　问营商：货价升动，卖客喜悦，但恐不能图终。</p>
<p>○　问功名：进不以道，防有后悔。</p>
<p>○　问战征：地雷陡发，足以制胜，恐一胜以后，兵力疲敝，无以保终。</p>
<p>○　问婚姻：徒恋一时情欲之私者，难期百年偕老也。</p>
<p>○　问家宅：地磐有动，已嫁之妇，不宜同居母家。</p>
<p>○　问疾病：“永终”二字，独于占病不利，显见命限已终。</p>
<p>○　问讼事：可以终结。</p>
<p>○　问六甲：生女。</p>
<h3 id="zhou373">高岛易断 初九：归妹以娣。跛能履，征吉。</h3>
<p>［66］</p>
<p>《象传》曰：归妹以娣，以恒也。跛能履，吉相承也。</p>
<p>六爻以五为尊，是正嫡也，其他皆为娣，初爻在最下之位，故曰“归妹以娣”。娣承嫡妻之命，不能专制，犹跛足之不能行，惟守为娣之分，行承顺之道而已，故曰“跛能履”；《震》为足，《兑》为毁折，有跛之象。九居初，为当位，是能安于娣而在下，行不先人，知其无陨越也，故曰“征吉”。就全卦论，以悦而动，女子感情悦之私，故其征也凶；就一爻论，以刚居刚，女子有贤正之德，故其征也，吉。《象传》以“恒也”释之，谓妹而为娣，礼之恒也；以“相承”释之，谓百事承顺，是以吉也。</p>
<p>【占】　问时运：运途低微，祇可依人成事而已。</p>
<p>○　问营商：不能自主，听命而行，幸得获利，吉。</p>
<p>○　问功名：偏裨之位。</p>
<p>○　问战征：非主帅也，能以偏帅制胜，吉。</p>
<p>○　问家宅：此屋必是廊庑偏屋，吉。</p>
<p>○　问疾病：必是足疾，不良于行，身命无妨。</p>
<p>○　问六甲：生女，防有足疾。</p>
<p>【例】　明治十六年，余游上毛伊香保，得遇藤野正启先生。先生当代鸿儒，夙精《易》理，与余相知最久，兹得相聚客舍，晨夕晤谈，意甚得也。一日先生正襟而言曰：幸为一占仆之气运。筮得《归妹》之《解》。</p>
<p>先生精羲《易》，既得占爻，自能详判，余复何言？然前余为横滨某商，占得此爻，在此人久游欧美各邦，通晓各国事情，归国之后，横滨某商店，遂雇为主管。其人正道，又能勤勉，凡财货之出入，物品之优绌，以及时价之高低，罔不一一计划，其用心之诚笃，有足使人感者。未几商店解雇，一日某来请占，筮得《归妹》之《解》，余为之再三玩索，乃得其解雇之由也。盖娣者从姊而嫁，一切家政，皆当奉命而行，不得自主，譬跛者虽有其足，不能自行也。今某虽尽心从事，未免有专主之嫌，是以有咎。先生今日所占，爻辞正同，乃知先生秉道履中，刚方素著，但于当今世衰道微，所如不合，反若娣之随人，不能自主，先生能卑以自牧，故曰“征吉”，此就爻辞而断也。然余又可虑者，以《归妹》为归魂之卦，至六爻为命终之年，先生固达人也，自初至上，为六年，先生须为注意。先生微笑曰：《易》理精妙，固如是也。后六年，先生果殁。</p>
<p>【例】　某官员来请占气运，筮得《归妹》之《解》。</p>
<p>断曰：初居爻下，娣居人下，爻象卑微，是不能出人头地者也。足下占气运得此爻，知足下依人成事，不能独断独行，譬如娣之从姊而嫁，一以顺承为事，若欲擅自作为，反恐如跛者捷行，必致颠仆；不如随人步趋，斯无陨越矣，故曰“征吉”。</p>
<h3 id="zhou374">高岛易断 九二：眇能视，利幽人之贞。</h3>
<p>《象传》曰：利幽人之贞，未变常也。</p>
<p>此爻阳刚得中，亦娣之贤者也。下互《离》，《离》为目，上互《坎》，《坎》为疾，有眇之象。眇一目小也，两目之视正，一目之视偏。妾媵则处于偏者也，不敢正视，故取“眇能视”为喻。二与五正应，二能侧视，得其宠矣，然正未可以宠自恃，故又戒以“利幽人之贞”。“幽人”者，犹云静女也，女子行不逾阈，窥不出户，有幽人之义焉。《象传》曰“未变常也”，谓能守其道，安其分也。幽则至静而不动，贞则至贤而不渝，幽人不以不遇变其道，女子不以失偶改其节，其致一也。</p>
<p>【占】　问时运：运途不正，宜幽贞自守。</p>
<p>○　问营商：以其窥察商情，有独见之明，颇有暗得之利。</p>
<p>○　问功名：以高尚不仕为贵。</p>
<p>○　问战征：能察幽窥微，有料敌如神之妙。</p>
<p>○　问家宅：此宅最宜幽居。</p>
<p>○　问婚姻：此女宜作偏房，若在嫡室，恐反目不和。</p>
<p>○　问讼事：防有幽禁之灾。</p>
<p>○　问六甲：生女。</p>
<p>【例】　华族某访余别墅，时方霖雨，闷闷不乐，会招伊藤潮花，特设宴席，藉以侑酒。潮花见余床上筮竹，问曰：主公好《易》乎？余曰：然。潮花曰：抽生欲卜生命，请为一筮。筮得《归妹》之《震》。</p>
<p>断曰：《归妹》者归魂之卦，今自二爻至上爻为五年，今后五年，子命殆将终乎？上爻之辞曰：“女承筐无实，士刲羊无血”，“女承筐无实”者，谓家计赤贫，筐中无实也；“士刲羊无血”者，尸体之象也。</p>
<p>潮花曰：主公之言诚当，谚云“人生四十不为夭”，今吾已六十，命数亦不短矣。虽死期已迫，家计不可不预谋，由是奋然改革家政，计度产业，以期家室盈丰，得能积有余资，实出自主公所赐也。当时谈笑而去，后至五年六月，潮花竟尔病殁。</p>
<p>【例】　明治三十一年，占台湾总督府气运，筮得《归妹》之《震》。</p>
<p>断曰：卦体下互《离》，《离》为目，目所以视也，曰“眇”，只可偏视而已。“幽人”者，幽闲贞静之人也，谓人能幽闲贞静，必无作乱之事矣，故曰“利幽人之贞”。今占台湾总督府政略，得此爻辞，按台湾新入我版图，一切风俗，难以一时遽《革》，只得另眼相视，在政府总宜以静默镇之，故曰“利幽人之贞”也。</p>
<h3 id="zhou375">高岛易断 六三：归妹以须，反归以娣。</h3>
<p>《象传》曰：归妹以须，未当也。</p>
<p>“须”者，贱女之称。三爻居《兑》之极，为悦之主，“归妹以须”者，以之为须也。三以柔乘刚，务为悦人，故于其始归也，降为之须，虽明知其未当，以故为抑之，不令其工妍献媚，开以妾夺嫡之嫌，所以惩淫逸而正名分者，其旨严矣。迨三能反其悦之为，始得复归娣之位，故曰“反归以娣”。《象传》曰“未当也”，谓阴柔不正，不当位也。《正义》以须为待时也，以三未当其时，则宜有待，故曰“归妹以须”，既及其时，以娣乃行，故曰“反归以娣”。亦通。</p>
<p>【占】　问时运：运途尴尬，受人抑制，是宜忍耐，后可得伸。</p>
<p>○　问营商：货价低落，不能获利，过后可望提升。</p>
<p>○　问功名：所得卑微。</p>
<p>○　问婚姻：必非正娶。</p>
<p>○　问家宅：此屋非正宅，必是廊庑，地位低小。</p>
<p>○　问疾病：待时可愈。</p>
<p>○　问行人：且宜暂待，缓时可归。</p>
<p>○　问讼事：待时可以断结。</p>
<p>○　问六甲：生女。</p>
<p>【例】　某县人携亲友书来，占求官之成否，筮得《归妹》之《大壮》。</p>
<p>断曰：郑云，“须，有才智之称”；《正义》曰，“须，女谓贱妾也”，是有才智而屈居下位者也。今足下占求官，得此爻辞，知足下与某显官有旧，乞为代谋官阶，不料某抑之，不与以相当之位置，而授以微末之官阶，即“归妹以须”之象也。足下宜顺受之，切不可妄意干进，后当必有升迁。“反归以娣”，行有待也。</p>
<h3 id="zhou376">高岛易断 九四：归妹愆期，迟归有时。</h3>
<p>《象传》曰：愆期之志，有待而行也。</p>
<p>九四以阳居阴，为动之主，动则急欲于归，但《兑》为少女，故曰“妹”，未可先姊而行也，是宜待年于闺，故曰“归妹愆期”。年及而归，未为迟也，故曰“迟归有时”。《诗·江汜》之篇，序谓媵有待年于国，而嫡不与之偕行，其后嫡悔而迎之，亦终归矣，即可作此爻之注脚也。三爻主悦，求贵而得贱；四爻主动，求速而反迟，皆深戒“悦以动”之必凶也。告之以迟归有待，所以遏其躁动之志，使知待时而行之为得也。</p>
<p>【占】　问时运；须知顺时而动，行运有时，躁进无益。</p>
<p>○　问战征：最宜审时度势，无取躁急轻进，致损兵力。</p>
<p>○　问营商：待时得价，自可获利。</p>
<p>○　问功名：躁进必败。</p>
<p>○　问婚姻：待年而归。</p>
<p>○　问家宅：宅运未来，未可迁居。</p>
<p>○　问行人：一时不归。</p>
<p>○　问讼事：宜缓，可了。</p>
<p>○　问失物：迟久可得。</p>
<p>○　问六甲：生男。</p>
<p>【例】　某商人来，请占买卖之机会，筮得《归妹》之《临》。</p>
<p>断曰：女子待时而嫁，犹货之待价而贾也。“愆期”者，谓期限已过，“迟归”者，谓迟久可售也。足下占买卖之机会，得此爻辞，爻象与占象，辞意适合。“归妹愆期”，由于姊犹未嫁，妹因不得先行，故宜迟归待时，知足下必有前售之货，未曾销脱，故于后置之货，行当迟迟有待。此所行不能不待，所售不能不迟也。迟之要自得利，可无忧焉。</p>
<h3 id="zhou377">高岛易断 六五：帝乙归妹。其君之袂，不如其娣之袂良。月几望，吉。</h3>
<p>［67］</p>
<p>《象传》曰：帝乙归妹，不如其娣之袂良也。其位在中，以贵行也。</p>
<p>“帝乙”者，殷纣之父；“君”者，小君之称，谓嫡妻也；“袂”者，袖也，“月”者，太阴之精，以象妇德；“望”者，谓月之圆满，“几”者，近也。五爻居《震》之中，《震》长男，下与二应；二居《兑》，《兑》少女，是兄妹也。所谓“帝乙”，乃为《震》兄，“归妹”者，是以天子之妹，下嫁于诸侯，故爻曰“其君”。《传》曰“以贵行”，即所称君夫人曰小君是也。卦体变《乾》成《兑》，《乾》为衣，故曰“袂”。《史记》“长袖善舞”，女子之态也，是袂足以取悦。月盈于望，八日《兑》见丁，十五《乾》盈甲，《兑》长至十五始盈，《乾》化《兑》；故曰“几望”。《京房易传》载汤嫁妹之词曰：“阴之从阳，女之从夫，天地之义也。往事尔夫，必以礼义。”其训以礼义者，即戒其不可以袂美取悦，亦不可以恃贵而妄动也。六五爻辰在卯，仲春之月，嫁娶男女之礼，故吉。《传》曰“其位在中”，五居《震》中，二居《兑》中，以二嫁五，中与中应，其位悉当；且五爻最贵，故曰“以贵行也”。</p>
<p>【占】　问时运：事事谦抑，不敢自夸，不敢自满，运途得中，是以吉也。</p>
<p>○　问战征：降尊居贱，能得军心；从月夜进兵，出敌不备，可得全胜。</p>
<p>○　问营商：前进货品，不如后进者良，约在望前可售，必得高价。</p>
<p>○　问功名：如有兄弟，同出求名，弟必获隽。</p>
<p>○　问婚姻：当有二女同归，吉。</p>
<p>○　问家宅：宅位居中，当有喜事临门。</p>
<p>○　问行人：望前可归。</p>
<p>○　问疾病：半月可愈。</p>
<p>○　问六甲：生男。</p>
<p>【例】　有友来访，请占某氏赴任吉凶，筮得《归妹》之《兑》。</p>
<p>断曰：“归妹”者，以女从夫，犹士者出而从政也。今足下占友赴任吉凶，而得《归妹》五爻，细玩爻辞，知此友身分必贵，此次赴任．定是小受，如帝女之下嫁也。其才调之良，当必胜于前任，故曰“其君之袂，不如其娣之袂良”也。“月几望”者，喻其设施之均到，政体之光明，有如三五之月也，而又不敢以谄媚取悦，不敢以贵盛自恃。以兹临民，吉可知也。</p>
<h3 id="zhou378">高岛易断 上六：女承筐，无实，士刲羊，无血，无攸利。</h3>
<p>［68］</p>
<p>［69］</p>
<p>《象传》曰：上六无实，承虚筐也。</p>
<p>“士”者，未娶之称，“女”者，未嫁之称。《士婚礼》云，妇入三月而后祭行，上，宗庙爻，故曰祭。三月祭行，而后成妇，未承祭，犹称女也。宗庙之礼，主妇奉筐，即《诗》所咏“于以盛之，维筐及莒”是也。《兑》为羊，少牢馈食，司马刲羊，“刲”杀也，承筐刲羊，皆助祭事也。《易》例阳为实，阴为虚，三四复位，变《坤》为虚，故曰“承筐无实”；四互《坎》，《坎》为血卦，三四复位成《泰》，《坎》象不见。故曰“刲羊无血”。按祭礼，执盎者宗妇，荐豆者夫人，设黍者主妇，未闻有以娣妾从事者，使娣而与祭，是渎伦也，欲以示宠，适以启祸，亦何利焉？“永终知敝”者，可不戒哉！</p>
<p>【占】　问时运：万事不利。</p>
<p>○　问战征：糗粮不备，戈矛不修，以斯从征，必败之道。</p>
<p>○　问营商：资本既虚，货物又匮，奚以获利？</p>
<p>○　问功名：空手求名，其何能得？</p>
<p>○　问婚姻：婚娶不正，维家之索。</p>
<p>○　问家宅：此宅家范不端，防有妾嫡纷争之患。</p>
<p>○　问疾病：是虚劳失血之症，不治之象。</p>
<p>○　问失物：不得。</p>
<p>○　问六甲：生男。</p>
<p>【例】　友人某来曰：近欲与友谋兴一业，就余私计，事既可喜，利亦颇丰，但未审吉凶如何？请为一筮。筮得《归妹》之《兑》。</p>
<p>断曰：卦体《兑》悦《震》动，卦象《兑》女《震》男，悦不以道，故夫妇配合多不利，而凡以资财合业者，亦可推相而知矣。今足下为谋事业，占得此爻，爻辞曰“承筐无实”，“刲羊无血”。筐无实，是囊空也。血流行一身，犹财之流通一国，无血则羊死，无财则业败。士与女为合业之人也，女既无实，士又无血，是财力两空，其何能成业乎？故曰“无攸利”。</p>
</body>
</html>
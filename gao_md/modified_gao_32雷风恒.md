<html>
<head>
<title>Document</title>
</head>
<body>
<h2 id="zhou218">高岛易断 32　雷风恒</h2>
<p>《上经》首《乾》而继《坤》，《坤》即《乾》之配；《下经》首《咸》而继《恒》，《恒》即《咸》之久。《咸》为可大之业，《恒》为可久之德，可久配天，可大配地，故《乾》亦为久，《坤》亦为大。《震》男《巽》女，本从乾坤而生，雷风即乾坤之嘘气也，乾坤不变，雷风亦不变，故雷风之卦曰《恒》。</p>
<p>恒</p>
<p>［2］</p>
<p></p>
<p>：亨，无咎，利贞，利有攸往。</p>
<p></p>
<p></p>
<p>▲　甲骨文恒</p>
<p>“恒”字，从心从亘，训常，《易》曰“恒，久也”，凡事暂时塞者，久则通，通则“无咎”。“贞”者，正也，《咸》为夫妇结缡之始，男下于女，故“娶女吉”；《恒》为夫妇居室之常，女下于男，故利其贞。《巽》柔而顺，顺故能贞；《震》刚而动，动故有往。“贞”者，女子之德也，“往”者，男子之事也。《正义》曰：“得其常道，何往不利？”故曰“利有攸往”也。</p>
<p>《彖传》曰：恒，久也。刚上而柔下，雷风相与，巽而动，刚柔皆应，恒。恒，亨，无咎，利贞，久于其道也。天地之道，恒久而不已也。利有攸往，终则有始也。日月得天而能久照，四时变化而能久成，圣人久于其道，而天下化成。观其所恒，而天地万物之情可见矣。</p>
<p></p>
<p></p>
<p>▲　篆书恒</p>
<p>此卦上《震》下《巽》，《巽》为风，是刚上柔下也。《震》为雷，雷风相与而为《恒》。雷风者，即从山泽而生气，故卦次于《咸》。其为气也，通彻上下，运行周遍，化育万物，生生不息，而变化有常，其德亘古今而不易，是即“天地之道，恒久而不已也”，故名此卦曰《恒》。《恒》者，常也，久也，《恒》之为道，亨乃无咎，亨通无咎，乃得利贞。夫《恒》有二：有不易之《恒》，有不已之《恒》。“利贞”者，不易之《恒》，“利有攸往”者，不已之《恒》也，合而言之，常道也。“亨”者，《恒》之用也；“贞”者，《恒》之体也；“刚柔皆应”者，《恒》之成德也；“利有攸往”者，《恒》之行事也。《巽》以贞终，《震》以行始，大《震》入《巽》，故曰“终则有始”。《观》诸日月之得天久照，验诸四时之变化久成，征诸圣人之久道化成，天道圣道之历久不敝者，莫非此恒久之道也。</p>
<p>以此卦拟人事，《震》为长男，《巽》为长女，变《咸》之二少，为《恒》之二长，婚姻之礼，夫妇之《恒》道也。“雷风相与”者，天地之运也，“刚柔皆应”者，阴阳之机也，君子则之，以保其恒。以恒修身，而身教乃亨；以恒齐家，而家道乃亨；以恒治国，而国运亦亨，所谓无往不利者，此也。读《关睢》之诗，文王之化行于远，后妃之德修于内，其得《恒》之旨也夫！推之日月四时之久照久成，圣人之久道化成，仰观俯察，而《恒》之情可见矣。人事之通塞隆替，不外是焉。</p>
<p>以此卦拟国家，上卦为政府，有雷厉之性，以振兴庶政；下卦为人民，有风动之象，顺从政府之命令也。《恒》卦《震》上《巽》下，《震》为夫，《巽》为女，卦体本为夫妇。《咸》以少为情，《恒》以长为礼，《恒》即恒其所谓感也。然家修即为廷献，王化起于闺门，齐家治国，其道本一以贯，王道毕世而仁，圣功万年无敝，是即圣人之久道化成也。雷动风散，可见恩威之并施也；刚上柔下，可见宽猛之交济也。和顺取诸《巽》，振作取诸《震》，有为有守，无怠无荒，内秉洁齐之志，外协通变之宜，道以亨而无咎，化以久而弥神，终始如一，上下不疑，是久于其道也，而郅治有恒矣。日月之久照，四时之久成，胥于此可见矣。</p>
<p>通观全卦，《序卦传》曰：“夫妇之道不可以不久也，故受之以恒。”《咸》为夫妇之始，《恒》为夫妇之常，所谓《下经》首《咸》《恒》，以夫妇之道配《乾》《坤》也。然《恒》一卦，惟五爻言夫妇，余爻皆历言《恒》之不当，以为垂诫；且六爻无一吉辞，即《彖》辞，亦第云“无咎”。盖《恒》为天地之常道，日月久照，四时久成，不恒则变，《恒》则得其正。是以圣人曰“人而无恒，不可以作巫医”，皆反言以警之，而于《恒》未尝有赞词也。《象》曰“君子立不易方”，亦惟以不易者，守其《恒》而已。卦体六爻相应，刚柔二气，交相为用，刚有刚之道，柔有柔之道，《恒》之亨而无咎，惟久于其道也。《恒》之反卦为《咸》，故二卦爻象，皆颠倒相因。《恒》初爻之深刻，即《咸》上之巧令也；《恒》二之“悔亡”，即《咸》五之“无悔”也：《恒》三之承羞，即《咸》四之“朋从”也；《恒》四之非位，即《咸》三之“随人”也；《恒》五之妇吉夫凶，即《咸》三“凶，居吉”也；《恒》上之“大无功”，即《咸》初之“志在外”也。故二卦同体，而爻象反复。《咸》曰“圣人感人心，而天下和平”，《恒》曰“圣人久于其道，而天下化成”，天地万物之情，皆可于此见之矣。</p>
<p>《象》曰：雷风，恒，君子以立不易方。</p>
<p>《震》雷动而在上，《巽》风入而在下，雷风二物，虽至动至变而无常，而究其极，雷之发声不爽其候，风之嘘物，各应其时，振古如斯，未尝或失，故曰雷风《恒》。君子体此象以应万变，而道则不变，《恒》而已矣。“立”者确乎不拔，“方”者主一不迁，志有定向，而持守弥坚，不为富贵淫，不为贫贱移，不为威武屈，特立无惧，此君子之所以为君子者，得《恒》道也。</p>
<p>【占】　问战征：雷出于地，风生于谷，防有敌兵埋伏，火炮攻击之虑。宜坚守营垒，不可退，后可以转败为功。</p>
<p>○　问营商：《震》属正东，《巽》属东南，曰“立不易方”，言贸易不可改易地方也。</p>
<p>○　问功名：《震》《巽》皆木，木植立不易，干霄直上，自得直达之象。但宜久成，不宜躁进。</p>
<p>○　问家宅：此宅坐西北，朝东南，为祖遗旧宅，是恒产，方向切不可移易。</p>
<p>○　问婚姻：男家长男，女家长女，二长相配，婚姻大利，可卜百年偕老。</p>
<p>○　问疾病：必是肝火上冲，痰火气喘，须服前方，不必改易。</p>
<p>○　问六甲：生男，必是初胎。</p>
<h3 id="zhou219">高岛易断 初六：浚恒，贞凶，无攸利。</h3>
<p>［3］</p>
<p>《象传》曰：浚恒之凶，始求深也。</p>
<p>“浚”，深也。初爻当《恒》之始，以始求终，所当循序渐进，方能几及，所谓登高必自卑，行远必自迩，由此以往，无不利也。若乃辍等以求，如撮土而期为山，勺水而欲成海，初基乍立，后效殊奢，事虽不失其正，要必难免于凶也，故曰“浚恒，贞凶”。《象传》曰“始求深也”，“始”，指初爻也，谓其未涉其浅，而遽求其深，是欲速而不达者也，非徒无益，反见其凶，譬如用智而失之凿，求道而索之隐，皆“浚恒”者之过也。</p>
<p>【占】　问战征：宜步步为营，切忌孤军深入，深入必凶。</p>
<p>○　问营商：宜得利即售，不可垄断居奇，以贪高价。</p>
<p>○　问功名：宜安分守职，切勿梯宠希荣，徼幸图功，恐反招辱。</p>
<p>○　问婚姻：婚姻之道，宜以门户相当，切勿慕富攀贵，贪结亲，反致后悔。往往有之。</p>
<p>○　问家宅：宅是新建，惜乎过求华丽，致难持久。</p>
<p>○　问讼事：恐一经涉讼，历久不了。</p>
<p>○　问六甲：初胎，生女，惟恐难育。</p>
<p>【例】　明治十五年七月，朝鲜变起，花房公使以下，脱归长崎，同年八月，朝廷发陆海军，命花房公使重至朝鲜，使之问罪。余筮之，得《恒》之《大壮》。</p>
<p>断曰：《观》初六爻辞，知朝鲜之渐进开化也。今番朝鲜虽失礼于我，若政府乘一朝之怒，忘恒久之道，责之过深，则是爻辞所云“浚恒，贞凶，无攸利”，正当为政府虑矣。问政府今用问罪之举，不在深求，而在和解，则其事可谐，即或一时未谐，《恒》之初爻，变为《大壮》，则以《大壮》之军备，压制而已。其策则分我军为六，留其四于马关，以其二为朝鲜开化党之声援；如此而犹有不及，可使一军自元山津而冲其背，可使开化党维持朝鲜也，是天数之理也。</p>
<p>筮毕，呈之某贵显，贵显又使人更问曰：朝鲜之事，虽不足忧，清国之关系实大也，子幸占我国与清国关系。余复筮之，得《艮》之不变。</p>
<p>断曰：《艮》者两山相对之卦，两山相对，可见而不可近也，又不可相应也。于不近不应之卦，其无战争，断可知也。其后朝鲜之事，果如此占。</p>
<h3 id="zhou220">高岛易断 九二：悔亡。</h3>
<p>《象传》曰：九二悔亡，能久中也。</p>
<p>二爻以阳居阴，是失位也，失位故有悔；然二处《巽》之中，为《巽》之主，二与六五阴阳相应，以刚中之德，辅柔中之君，道既得中，又能持久，故曰“悔亡”。《象传》曰“能久中也”，谓可久之道，不外乎中，能“久于其道”，必能久于其中也。二爻能之，悔自亡矣。</p>
<p>【占】　问战征：营位失当，恐有后悔，惟宜居中不动，持久固守，可免祸也。</p>
<p>○　问营商：货物不得销路，致有耗败，宜历久待价，可得反本。</p>
<p>○　问功名：失其机会，反招灾害，待时而往，虽不成名，亦无尤也。</p>
<p>○　问家宅：此宅地位不当，居者不利。十年之后，宅运可转，方得无咎。</p>
<p>○　问婚姻：平平。</p>
<p>○　问六甲：女生。</p>
<p>【例】　某会社社长，来请占社运，筮得《恒》之《小过》。</p>
<p>断曰：此卦“雷风相与”，“刚柔皆应”，是会社之象也。卦名曰《恒》，业必以久而成也。今占得第二爻，二爻以阳居阴，未免位置不当，事有窒碍；足下躬膺社长，当以中正处之，保其恒久。守《巽》之贞，法《震》之往，历久不倦，而推行尽利，其道乃亨，何悔之有？</p>
<p>社长闻之曰：该社自开业以来，多不能如意，今得此占，自当恒久不已，以图远大之业。后此会社，果得盛大。</p>
<p>【例】　明治二十六年二月，北海道炭矿铁道会社支配人植村登三郎来曰：余从事社务有年，事务多端，深恐力弱才微，不胜其任，思欲改就官职，犹豫未决，幸请一筮。筮得《恒》之《小过》。</p>
<p>断曰：《巽》下《震》上，《巽》为薪，有煤炭之象，《巽》又为商，为利，有会社之象；《震》为行、为奔，有铁道之象。今占得第二爻，九二《坎》爻，辰在子，上值虚，虚为北方列宿之中，故会社在北海道。二爻以阳居阴，为失位，故有悔，然足下既从事社务，必深识其中之利益，久于其道，自然精明练达，能振兴其业也。后植村氏得此占，益加勉励，不数月，至占重任。</p>
<h3 id="zhou221">高岛易断 九三：不恒其德，或承之羞，贞吝。</h3>
<p>《象传》曰：不恒其德，无所容也。</p>
<p>九三处《巽》之极，《巽》为进退，为不果，“不恒其德”之象。“羞”者，耻也，九三以阳居阳，其位虽正，因其执心不定，德性无恒，而错误随之。“或”者，将然之辞，谓虽未明见其羞，而羞或承之矣，虽贞亦吝。“吝”谓可鄙也，《象传》曰“无所容也”，大节一亏，无所逃于天地之间，盖深斥之也。</p>
<p>【占】　问战征：军事贵勇往果决，得以制胜，《巽》为不果，必多畏却，则进退无恒，势将辱国伤师，咎何能辞？</p>
<p>○　问营商：爻辞曰“不恒其德”，是必商无恒业也，何以获利？</p>
<p>○　问功名：二三其德，业必不就，名何由成？</p>
<p>○　问家宅：三爻居《巽》之终，《巽》终变《震》，《震》为大途，此宅必近大道之旁，其宅不利久居。</p>
<p>○　问婚姻：姻事不终，恐贻羞辱。</p>
<p>○　问六甲：生女。</p>
<p>【例】　一日某贵显来访，谓余曰：有同僚某，因负债请余援助，长官某亦代为说合，予诺之，而后至期，彼竟无力得尝，敢请占其得失。筮得《恒》之《解》。</p>
<p>断曰：此卦“恒久而不已”，是其贷与，永不返还可知。其辞曰“不恒其德”，谓彼穷迫如此，势必二三其德，不能《恒》守此约信也。“或承之羞”，谓君若盛气责之，彼必出言不逊，反受羞辱也。后果如此占。</p>
<p>【例】　明治二十八年，占清国国运，筮得《恒》之《解》。</p>
<p>断曰：《恒》者，久也，溯我国与外国交际，惟清国最旧，是《恒》之象也。两国并立亚细亚，辅车相依，同文之国，尤最亲密。近年欧美各邦，文明开化，日新一日，我国有所见于此，是以取彼之长，补我之短，乃遣少年子弟留学欧西，又聘西国教师，使之教我子弟。在清国墨守旧习，自示尊大，不能达观宇内大势。朝鲜介我两国之间，我与清国商议，谋欲互为保护，清国有疑于我，终至兵阵相见。今占得三爻，爻辞曰“不恒其德，或承之羞，贞吝”，《巽》为进退，谓清国进退无恒，势必辱也。</p>
<h3 id="zhou222">高岛易断 九四：田无禽。</h3>
<p>《象传》曰：久非其位，安得禽也。</p>
<p>“禽”者，鸟兽之总名，《震》为猎夫，《巽》为禽。九四处《震》之初，已出于《巽》，是《震》之猎夫前进，《巽》之禽后退，以此而田，必无获也，故曰“田无禽”，以喻失民心也。夫所贵于《恒》之道者，德称其位，才胜其任，事上而有所建明，治下而有所康济，积日累久，则其所裨益必多。九四以阳居阳，与初六相应，初六“浚恒”既“无攸利”，无利者，亦即“无禽”之谓也。《象传》曰“久非其位，安得禽也”，大凡所处非其地，所乘非其时，所为非其方，所交非其人，皆久而无功也。田之于禽，其得失最著者也，故以之为象。</p>
<p>【占】　问战征：立营不得其位，必致师老无功。</p>
<p>○　问营商：凡货物销售，各有其地，如求木于渔，问鱼于樵，虽久于其业，必无获也。</p>
<p>○　问功名：如不入场屋，而望高科，不登廊庙，而求显官，居非其位，虽久无获也。</p>
<p>○　问家宅：此宅方位不利，不可久居，宜急迁移。</p>
<p>○　问婚姻：两姓配偶不合。</p>
<p>○　问六甲：生男，恐难养育。</p>
<p>【例】　明治二十三年，某缙绅来，请占某贵显气运，筮得《恒》之《升》。</p>
<p>断曰：就卦论卦，直言不讳，望勿见责。今君为某贵显占气运，得《恒》之四爻，四爻以阳居阴，居不当位，爻辞曰“田无禽”，犹言谋而无功也。知某贵显虽久处高位，目下时运已退，才力亦衰，凡所作为，多无成效，自宜退隐，毋贻窃位之讥也。</p>
<h3 id="zhou223">高岛易断 六五：恒其德，贞，妇人吉，夫子凶。</h3>
<p>《象传》曰：妇人贞吉，从一而终也。夫子制义，从妇凶也。</p>
<p>六五居得尊位，为《恒》之主，下与九二相应。九二居《巽》，《巽》为妇，六五居《震》，《震》为夫。六五专守九二之应，贞一其德，贞则贞矣，为妇则吉，为夫凶也。不知五为《震》主，《震》为行，丈夫之志，当以义制事，推行尽利，以垂久之业，若第以从一为正，是妾妇之道也，孟子所谓“贱丈夫”者是也。《象传》曰“从一而终”，谓妇人之德，惟宜从一，故曰“贞吉”；夫“夫子制义”，谓丈夫之行，惟宜审义。义则不害于贞，贞则或伤其义，故曰“从妇凶也”。《象传》所云“贞吉”者，指妇人也；“利有攸往”者，指丈夫也。知夫此，而《恒》之道得矣。</p>
<p>【占】　问战征：古称军中有妇女，士气不扬，项羽之败，未始非虞姬累之也。行军宜凛之。</p>
<p>○　问营商：商业宜随时变通，若拘泥执一，妇孺贪小之见，必无大利也。</p>
<p>○　问功名：丈夫志在四方，前程远大，若徒贪恋闺房，伤身败名，凶莫大焉。</p>
<p>○　问家宅：古云“牝鸡司晨，惟家之索”，是当深戒。</p>
<p>○　问婚姻：女家占此则吉，男家占此则凶。</p>
<p>○　问六甲：生男。</p>
<p>【例】　豪商某来，请占气运，筮得《恒》之《大过》。</p>
<p>断曰：足下久营商业，精明强干，余所素知。今占气运，得《恒》之五爻，五为《震》之主爻，《震》为从，故《象》曰“从妇凶”。夫女子小人，皆属阴象，商业之推行，权宜自主，不可听从人言，治家之道，亦不可偏听妇言。爻象之辞，垂诫深矣，足下宜凛之！</p>
<h3 id="zhou224">高岛易断 上六：振恒，凶。</h3>
<p>《象传》曰：振恒在上，大无功也。</p>
<p>《震》动也，故《恒》至于上，有振动之象焉。上六处《震》之终，为动之极。动者宜守之以静，终者宜返之以始，斯德可全于末路，业不败于垂成，恒道成矣。今上六处《恒》之极，而振动不已，以振为恒，恒有尽而振无尽，是以凶也。《震》为决躁，《巽》亦为躁卦，躁动无时，犹是雷发而不收，风行而不止，其何能有功哉！故《象传》曰“大无功也”。</p>
<p>【占】　问战征：上为主帅，行军之道，全在镇定，若妄动喜功，必无成也。</p>
<p>○　问营商：上为一卦之归宿，是商业归结之时也，当归结而不归，收发无时：终无结局也。</p>
<p>○　问功名：上处卦之终，功名已尽，若复痴心妄求，不特无成，恐反致祸。</p>
<p>○　问家宅：此宅已旧，不必改作，改作必凶。</p>
<p>○　问婚姻：必是晚年续娶也。无须再娶，娶则必凶。</p>
<p>○　问讼事：急宜罢讼。</p>
<p>○　问失物：不得。</p>
<p>【例】　某商人来，请占气运，筮得《恒》之《鼎》。</p>
<p>断曰：凡占卦遇上爻，上为卦之终局，必其人好运已终，只宜静守而已。今《恒》之上六，曰“振恒”，以振为恒，是卦已终，而动未终，故曰凶也。足下占得此爻，当守静以制动，斯可无咎。</p>
</body>
</html>
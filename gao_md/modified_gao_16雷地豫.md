<html>
<head>
<title>Document</title>
</head>
<body>
<h2 id="zhou106">高岛易断 16　雷地豫</h2>
<p>按：“豫”字从象，从牙，左旁之牙垂地，象之大者也。象性柔缓，进退多疑，以其外行安舒，一俯一仰，而不抑藏，故以安舒不抑藏为豫，遂以《豫》名卦。卦体《坤》下《震》上，《坤》下顺而载乎上，《震》上动而振乎下，盖谓扬舒于外，而不抑藏于内，是以为《豫》也。《豫》与《谦》对，《序卦》曰，“有大而能《谦》必《豫》，故受之以《豫》”，此《豫》所以次于《谦》也。</p>
<p>豫：利建侯行师。</p>
<p></p>
<p></p>
<p>▲　甲骨文豫</p>
<p>《豫》，和悦也，《震》动也；《坤》，顺也，上动而下顺，故“利”。《坤》为国，《震》为侯，是以利于建侯；《坤》为业，《震》为行，是以利于行师。夫不动则不威，不顺则不利，以顺而动，所以君立而民顺，师出而有功，利莫大焉，故《传》曰“顺以动”。主万邦，集大众，非《豫》不能也。</p>
<p>《象传》曰：豫，刚应而志行，顺以动，豫。豫顺以动，故天地如之，而况建侯行师乎？天地以顺动，故日月不过，而四时不忒；圣人以顺动，则刑罚清而民服。豫之时义大矣哉！</p>
<p>卦体下《坤》上《震》，《震》雷《坤》地，有雷出地奋之象。《坤》地静也，纯阴主闭，闭极则郁结而不畅；《震》动也，阳气动而万物出，故悦。九四一阳当《坤》之交，静极而始动，闭极而始宣，不先不后，应时顺动，故曰《豫》。夫天下之事，逆理而动者，其心常劳，其事多难，惟以顺动，从容不迫，此心安和，故“刚应而志行”，全在顺以动之也。顺而动，在天则“四时不忒”，在人则动止和顺，其“建侯”也，屏藩五国，其“行师”也，吊民伐罪，皆出于豫乐之义，谓之“刚应而志行，顺以动，豫”也。盖“顺以动”三字，为此卦之德性，故“天地如之，况建侯行师乎”？天地顺动以下，言豫之功用无比。“日月不过”者，谓日月之行度无过差；“刑罚清而民服”者，谓圣代至治之准则。狱讼衰息，民志大畏，协中而民服也。盖圣人无心，惟顺物而动，彼善则顺其善而赏之，彼恶则顺其恶而罚之，不敢稍存偏私，刑无过刑，罚无过罚，而刑罚自清。如此皆出于“顺动”之德，三才之道，万物之理，皆不过此，故曰“豫之时义大矣哉”。《彖传》前曰“顺以动”，后曰“以顺动”。“顺以动”者，就卦象之自然释之；“以顺动”者，就人事之作用而说。曰“天地”，曰“圣人”，相对而言也，后“则”字，对上文，当用故字，今曰“则”字，大有意味。“天地以顺动”者，即亘万古而无有退转，必然之定理也，以“故”字承之。《易》中单称“圣人”者，即指天子，盖必有圣人之德者，而后富有四海，尊为天子，是谓顺命。文王、周公、孔子之圣，皆不得其时，不得其位，是则圣人之在天位，有不可必然者，故后文以“则”字承之，是此篇之主眼，《易》教之本意也。故以天地日月四时为宾，以圣人为主，重在圣人一句，读者匆匆匆看过。</p>
<p>凡《象传》用“大矣哉”，共有十二卦，其上有曰“时义”，有曰“时用”，或单言“时”。其中曰“时义大矣哉”五卦，《豫》、《随》、《遁》、《姤》、《旅》是也，言浅旨深，欲人熟思之也。曰“时用大矣哉”三卦，《坎》、《睽》、《蹇》是也，虽皆非美事，圣人有时而用之。曰“时大矣哉”四卦，《颐》、《大过》、《解》、《革》是也，皆因大事变而警诫之。要之其义各有取也。</p>
<p>以此卦拟人事，此卦五柔一刚，其人必多柔少刚。柔主顺，刚主动，柔必应刚而能行，故曰“应”。夫“刚应而志行，顺以动，豫”，天地之动，日月往来，而四时乃定，圣人则之，以定刑罚，而万民乃服。人处天地之中，沐圣人之化，人而在下，无所谓建侯，凡求友亲师者类是；无所谓行师，凡祛邪嫉恶者类是，凡有所动，皆当法天地之顺，斯动无过则也。能顺天地，则天地亦顺之，使得永保其安豫；若过豫而不省，则必将为初六之“凶”，六三之“悔”，六五之“疾”，上六之“冥”，是自失其豫矣。其为豫，乃其所为忧也，必如六二之“介”，九四之“勿疑”，斯得焉。人固当顺理而动，动顺夫理，动乃无咎，所以豫也。</p>
<p>以此卦拟国家。《震》为动而在上，《坤》为顺而居下，上动下顺，是上行威令，下皆顺从也，故曰“主万帮，聚大众，非豫不能也”。夫天下之人不同，其心同也，天下之心不同，其理同也，己能顺理而动，则人莫不顺之。九四一阳，居执政之位，有刚明之德，威权赫赫，以统治国家，故卦中众阴皆和顺而悦服。《震》为侯，为建，《坤》为国，为臣民，为顺，即为臣民服从之象。四为成卦之主，与六五之君，阴阳相比，而辅佐之，使万民豫乐和顺。至其行政，一法天道，如寒极则温风至，暑极则凉风至，世之所好好之，世之所恶恶之，赏罚公明，毫无私意，是豫之时也。但执政负国家之重，威权独揽，未免近逼，或致动群僚之“疑”，启君心之“疾”，尾大不掉，亦可惧也。惟当尽其至诚，勿有疑虑，乃能合众力以安其上，庶几上之信任愈隆，将赏其功劳，而封建为侯，有不服王命者，即命之以征伐。上卦《震》之方伯，动而俱进，下卦《坤》之众民，悦而顺从，谓之“利建侯行师”。四体《震》，《震》为长子，故曰“建侯”；以一阳统众阴，故曰“行师”。此卦五爻以下，有《比》之众，《比》为建国亲侯，故曰“建侯”；三爻以上，有师之象，故曰“行师”。“利”字括“建侯”“行师”两行，豫之时势如此。上下悦乐之余，《豫》之极，危之基也，所当反之以《谦》，一转移而天下治乱安危系焉。惟其善则归君，过则归己，利公而不专，害审而不避，是为大臣处《豫》之道，而上下交泰矣。</p>
<p>通观此卦，其要旨不出“顺以动”三字。凡顺之至者，不动则不悦，动而顺应，故悦。未顺则不先，既顺则不后，由气机之自然而已。豫之时心劳意足，其乐已极，处乐之极，遂至纵情逸欲，流连忘返，亦恒情所不免也。圣人忧之，故未《豫》而先者为“鸣豫”，不动者为“介”豫，坐而观者为“盱”，当豫而顺者为“由，”过豫而不忘者为“疾”，极豫而忘返者为“冥”。在初爻则戒其“穷”，在六三则警其“悔”，在六五则防其“疾”，在上六之“渝”，则危不可长，幸其终改。“鸣”、“盱”、“疾”、“冥”四者，居《豫》之咎，所谓失豫者也。惟六二之“介于石”，为能熟察忧乐治乱之机，故顺莫善于“贞”，动莫善于“由”，“贞”以待顺，“由”以行动，由未豫而豫必至，既豫而豫不忧。天地圣人之悦豫无疆者，惟其能处乎豫也。读此卦而圣人谆谆于世之意，可见矣。</p>
<p>按：六爻言《豫》不同。初六上六之《豫》，逸豫也；六二之《豫》，几先之豫也；六三之《豫》，犹豫也；九四之《豫》，和豫也；六五之疾，弗豫也；《彖》之言《豫》，众人和同之豫也；爻之言《豫》，各人一己之豫也。要之示悦豫之必与众同，非可自私之意也。盖人事不可无豫，人心不可有豫也。</p>
<p>《大象》曰：雷出地奋，豫。先王以作乐崇德，殷荐之上帝，以配祖考。</p>
<p>雷者，得时而奋出地上，阳气宣发，震动有声，足以鼓动天地之和，发越阴阳之气，通达和畅，《豫》之象也。故先王法震之动以作乐，为象其声以鸣盛也；先王法《坤》之顺以崇德，为明其体以报功也。盖乐之作也，近而闺门，远而邦国，显而人事，幽而鬼神，无不用之。至于荐上帝而上帝来格，配祖考而祖考来享，幽感明孚，《豫》之所以为《豫》也。故《履》为《易》中之礼，《豫》为《易》中之乐，人君克体此意，以使万民乐和，《豫》之至也。</p>
<p>【占】　问时运：目下如春雷发动，正得时会，万事皆吉。</p>
<p>○　问商业：时当新货初到，市价飞腾，绝好机会，必得大利。</p>
<p>○　问家宅：防有变动，宜礼神祭祖，以祈福佑，得安。</p>
<p>○　问疾病：宜祷。</p>
<p>○　问战征：雷厉风行，必胜之兆。</p>
<p>○　问功名：所谓平地一声雷，指日高升之象。</p>
<p>○　问失物：自然出现。</p>
<p>○　问六甲：生男。</p>
<h3 id="zhou107">高岛易断 初六：鸣豫，凶。</h3>
<p>《象传》曰：初六鸣豫，志穷，凶也。</p>
<p>“鸣豫”者，自鸣得意之谓，悦豫之情动于心，而发于声者也。初爻阴柔不才，居最下之位，与四相应，恃其爱眷，心满意溢，不胜其悦，应而自鸣，其凶可知也，故曰“鸣豫，凶”。《象传》曰“志穷，凶也”。“穷”谓满极，初才得志，便为满极，盖时方来而志已先穷矣，故凶。一说穷在凶下，谓志凶穷也。</p>
<p>按：《豫》初六，与《谦》上六相反，《谦》上曰“鸣谦”，应九三而鸣也；《豫》初曰“鸣豫”，应九四而鸣也。鸣人之谦吉，鸣己之豫凶，故曰：“《谦》可鸣。《豫》不可鸣也。”</p>
<p>【占】　问时运：初运颇佳，但一经得意，使尔夸张，以致穷也。</p>
<p>○　问商业：初次必得利，不可过贪。</p>
<p>○　问家宅：恐鸟啼猿啸，致有怪异之惊，凶。</p>
<p>○　问疾病：不利。</p>
<p>○　问讼事：鸣冤不直，宜自罢讼。</p>
<p>○　问失物：不得。</p>
<p>【例】　余一日赴横滨访亲友某氏，客有先在者，求余一占，筮得《豫》之《震》。</p>
<p>断曰：此卦九四一阳，得时与位，威权赫赫，上下五阴皆从之。今足下得初爻，四爻阴阳相应，有大受爱顾之象。足下得其爱顾，藉其权势，颇有扬扬自得之意，谓之“鸣豫，凶”。占筮如此，劝足下宜顾身慎行。客怫然而去。</p>
<p>客归后，主人告余曰，彼以其女为某贵显之妾，时时出入其邸，卑鄙谄谀，无所不至。时或假贵显手书，历赴诸外县，以营私利。又临豪商等集会宴席，举动效如贵显亲族，诳惑俗人。今君占断，道破小人心事，使彼不堪惭愧而去。</p>
<h3 id="zhou108">高岛易断 六二：介于石，不终日，贞吉。</h3>
<p>《象传》曰：不终日，贞吉，以中正也。</p>
<p>“介于石”者，谓操守坚固，而不可移动也。夫逸豫之道，恣则失正，故《豫》之诸爻，多不得正，惟此爻以中正居阴，其与九四之刚，非应非比，有自守独立之操，其节之介，犹石之坚也。夫人之处豫也，或洋洋而自得，或恋恋而不舍，或昏迷而不悟，是皆失其正中矣，遂致豫方来而祸即随之，世之不知自守者，往往如此。六二独节操坚固，不为外物所动，知豫乐之不可恋，而去之不待终日，其察理甚明，其操身甚固，其审几甚决，其避患甚速，故曰“介于石，不终日，贞吉”。“介”者，坚确不拔之谓，所谓“不以三公易其介”者是也。惟其能介，是以中正也，《象传》曰“以中正也”；惟“以中正”，故能辨之明，知之速也。按此爻互卦为艮，《艮》为石，故有“介于石”之象。</p>
<p>【占】　问时运：其人品行高尚，不随世为隆汙，吉。</p>
<p>○　问商业：能决定己志，不为奸商摇惑，贩运快速，获利。</p>
<p>○　问家宅：主家者宜严正持之，凡非人来往，速宜斥绝。吉。</p>
<p>○　问战征：所谓守之如山，发之如火，能审机也。</p>
<p>○　问疾病：新疾即愈，夙疾即亡，终日间也。</p>
<p>○　问六甲：生女，即产。</p>
<p>【例】　明治二十二年，某局属官某氏来访，曰：余自明治四年创局之始，奉职一等属，尔来十八年，日夜黾勉，当事务多端之冲，未尝少怠，足下之所知也。部下新任者，多升上任，今日居我上者，大概昔日之部下也。凡所升迁，亦非有过人之学问，余甚不慊于意，本欲辞职，犹恐别无位置，是以郁郁居此。请为一筮，以占后来气运。筮得《豫》之《解》。</p>
<p>断曰：此卦九四一阳，专擅威权，五阴不得不应之。今占得二爻，与九四非应非比，故于足下眷顾独薄。在足下品行中正，不事谄媚，惟以坚守职务为事，确乎不拔，如石之介，凡非分之事，惟恐浼焉，避之甚速，故曰“介于石，不终日，贞吉”。然自二爻进之四爻，气运一变，三年后，必可升进。</p>
<p>后至明治二十四年，此人果升高等官。</p>
<h3 id="zhou109">高岛易断 六三：盱豫，悔，迟有悔。</h3>
<p>《象传》曰：“盱豫有悔，位不当也。</p>
<p>“盱”者，为张目企望之象，譬如见乌之飞，仰瞻太空，见鱼之泳，俯眄深渊，不胜眷恋，故曰“盱豫”。六三阴居阳位，不中不正，其所盱者，盖上视九四之权势，而欲趋附之也。九四为一卦之主，居大臣之位，独擅威福，众阴皆归附之，六三是以惟盱瞻视，欲冀攀援，以固豫悦，谓之“盱豫”。九四以其窥探窃视，不得中正，为所鄙弃，是以有悔也。既知其悔，当翻然立改，效六二之介，决意远避，不俟终日，悔复何有？若一念以为悔，一念以为豫，迟疑不决，流连不返，悔必难免矣，故曰“悔，迟有悔”。“迟”之一字，可谓当头一棒，提醒昏昏，教其及早审悟也，最当玩味。《象传》曰“位不当也”，谓其柔居阳位，优柔不决，不当其位也。此爻变则为《巽》为不果，故知悔而犹不改，有迟疑不决之象。</p>
<p>【占】　问时运：目下运非不佳，在自己作为不正，是以有悔。</p>
<p>○　问商业：能窥探商情，为商家之能事，然一得消息，卖买宜决，若一迟疑，便落人后。</p>
<p>○　问家宅：须防窃盗，宜速警备。</p>
<p>○　问失物：速寻则得，迟则无矣。</p>
<p>○　问讼事：宜速了结。</p>
<p>【例】　某县官吏，携友人介书来访，请占气运。筮得《豫》之《小过》。</p>
<p>断曰：此卦九四一阳得时，上下五阴皆归应之，足下占得三爻，与四爻阴阳亲比，可知长官意气相投。然在他人见之，或未免有阿谀长官，假弄威福之嫌。今后宜注意，毋贻后日之悔。后闻长官转任他县，此人请附骥尾，其事不成，遂辞其职。</p>
<h3 id="zhou110">高岛易断 九四：由豫，大有得。勿疑，朋盍簪</h3>
<p>［77］</p>
<p></p>
<p>。</p>
<p>《象传》曰：由豫，大有得，志大行也。</p>
<p>九四以一刚统率众阴，为一卦之主，凡众阴之所豫，皆由九四之豫而为《豫》，故曰“由豫”。四近五，居大臣之位，承柔弱之君，负天下之重，包容诸柔，独得倚任，任大责重，故曰“大有得”也。但当此信任过重，易致招疑，惟能开诚布公，自然无复疑虑矣。“勿疑”，乃能率众柔以奉上，犹如簪之贯众发而不乱也。“盍”，合也；“朋”，即众柔也。四刚而位居阴，犹得与诸柔相类为朋，故曰“勿疑，朋盍簪”。夫疑则生隙，隙则生忌，忌则众情离散，百事丛脞，虽有安豫之鸿业，必不能得其终也，故戒以“勿疑”。斯猜疑悉绝，上下同心，秉至诚以图事，合群力以从公，众贤汇萃，德泽宏施，足以成天下之豫者，斯之谓欤？《象传》曰“志大行也”，即所谓得志则泽加于民，功施于后。大道之行，可由豫而致也，庶乎交泰之道矣。此卦自初爻观之，为权臣，其豫者逸豫也；自四爻观之，为任政之贤臣，其豫者和豫也。《易》道之变动不居如此。</p>
<p>【占】　问时运：目下正大运方通。</p>
<p>○　问商业：会萃众货，大得利也。</p>
<p>○　问家宅：门庭豫顺，得财得福，大有之家。</p>
<p>○　问功名：即卜弹冠之庆。</p>
<p>○　问讼事：由此罢讼，两造豫悦。</p>
<p>○　问行人：必主满载归来。</p>
<p>○　问出行：由此前行，一路顺风，大得喜悦，可“勿疑”也。</p>
<p>○　问六甲：生男，易长易成，且主贵。</p>
<p>○　问失物：即得。</p>
<p>【例】　一日缙绅某来，请占某贵显气运，筮得《豫》之《坤》。</p>
<p>断曰：此卦春雷得气，奋出地上，有扫除积阴，启发阳和之象。拟之国家，必是祛谗进贤，能致太平之硕辅也。此爻九四一阳，居执政之大位，负国之重任，上承君德，下集群才，斯得大行其志，以启豫顺之休也。今占某贵显气运，得此爻，在某贵显，刚毅有为，德望夙著，固不待言，惟爻辞“勿疑”二字，最当审慎。盖一有疑心，则上下猜忌，庶政丛脞，必不能臻太平之治，故曰“勿疑，朋盍簪”。是某贵显所宜注意也。</p>
<p>缙绅闻之，甚感《易》理精切，曰：吾他日当转语诸某贵显。</p>
<p>【例】　明治二十八年四月九日，占我国与清国和议之谈判，筮得《豫》之《坤》。</p>
<p>此卦雷出地奋，有威武和乐之象。今占得四爻，爻辞曰“由豫，大有得”，盖谓两国和议，成后大得有为，豫顺之休，由此来也。又曰“勿疑，朋盍簪”，谓从此两无猜疑，如唇依齿，并将合宇内友邦而同欢，犹簪之贯万缕之发而为一也。和议之成，可预决也。四月十七日，果议和约成。</p>
<p>此卦《大象》曰：“先王以作乐崇德，殷荐之上帝，以配祖考。”曰“上帝”，曰“祖考”者，即伊势大庙以下历代之皇灵也。</p>
<h3 id="zhou111">高岛易断 六五：贞疾，恒不死。</h3>
<p>《象传》曰：六五贞疾，乘刚也；恒不死，中未亡也。</p>
<p>“贞疾”者，痼疾，谓不可愈之疾也。上下耽逸乐，即“贞疾”之症。此爻柔中而居尊位，信任九四，九四阳刚得权，众皆归之，六五柔弱之君，受制于专权之臣，欲豫而不能自由，战兢恐惧，中心凛凛，常如痼疾之在身，故曰“贞疾”。疾者豫之反也，《书·金滕》曰，“王有疾，不豫”是也。顾六五虽阴柔，其得君位者，贞也，其受制于下者，疾也，虽失权，其位未亡，故曰“恒不死”。《孝经》曰，“天子有诤臣七人，虽无道，不失其天下”，此之谓也。夫升平之久，人主恒耽逸豫，非以刚暴失势，必以柔懦失权。势孤于上，权移于下，虽未遽亡，而国事日非，为人君者，安可不戒哉！《象传》曰“中未亡也”，盖为四所逼，心恒有疾，幸而得中，故未亡，然曰“未亡”，亦几几乎将至于亡矣，危矣哉！</p>
<p>按：六二与六五，并贞者也。贞者不志于利，故不言豫，然其所以贞不同，故六二得吉，六五得疾。六二本不屑从四，可则进，否则退，故吉；六五以阴居阳，力不能以制四，而心甚疑忌之，故其贞适足为疾而已。贞虽为疾，其中之所守未亡，故“恒不死”，可知居贞之可恃也。</p>
<p>【占】　问时运：知其人本尊贵，因素性柔弱，不能自振。</p>
<p>○　问商业：其基业甚好，因用人不当，钱财落他人之手，几致亏耗。</p>
<p>○　问家宅：恐被借居者侵占，业主反不得自主。</p>
<p>○　问战征：以偏将擅权，主帅失威，虽未丧师，亦幸免也。</p>
<p>○　问疾病：是带病延年之症。</p>
<p>○　问六甲：生男，必有病。</p>
<p>○　问失物：可得。</p>
<p>【例】　相识之富豪某，请占其气运，筮得《豫》之《萃》。</p>
<p>断曰：此卦就一家而论，有家产殷富之象。九四一阳擅权，上下五阴皆应之，如一家之中，旧管家统辖家政，主人居虚位而已。今足下为海内屈指富豪，承累世之旧业，专任一能事管家，统辖事务，主人不得自主，而反受其所制，虽豫乐而不能自由，其状恰如宿疾在身，心甚怏快。幸守此祖宗遗规，不致陨坠，谓之“贞疾，恒不死”。</p>
<p>【例】　明治二十八年十月以来，余横滨本宅侍女，年四十五，罹疾几至危笃，医师多言不治。筮得《豫》之《萃》。</p>
<p>断曰：《豫》者雷出地奋之象，在人为得春阳之气，精神尚能透发，未至衰亡。此疾虽危重，尚不至死。但快愈之后，不能强健如故，犹可延其余喘也，谓之“贞疾恒不死，中未亡也”。后果得快复，今（三十二年）尚存也。</p>
<h3 id="zhou112">高岛易断 上六：冥豫。成有渝，无咎</h3>
<p>《象传》曰：冥豫在上，何可长也。</p>
<p>“冥豫”者，昏冥于豫，而不知返者也。此爻以阴柔之性，居豫乐之极，纵欲而不顾，极乐而无厌，故谓之“冥豫”。上六居《豫》之终，在卦之上，纵情逸欲，不觉其非，如入幽冥之室。下卦《坤》，《坤》为冥，是过顺之咎也；上卦《震》，震则动，动则变，变则渝，是以有“渝，无咎”。凡人之溺情私欲者，亦苦于不知改变耳。此爻有雷厉之性，虽昏迷既成，一旦阳刚发动，便能改志变行，复归正道，夫复何咎？《象传》曰，“冥豫在上，何可长也，”示逸豫之不可长，以劝人之反省自新也。故爻辞不责其“冥”之凶，而反称其“渝”之“无咎”，意深哉！此爻变则为《晋》，则无冥暗之咎。凡《易》曰“渝”者，当以变卦观之也。</p>
<p>【占】　问时运：目下歹运已极，好运将来，翻然振作，大有可为。</p>
<p>○　问商业：宜作变计，改旧从新，必得利益。</p>
<p>○　问家宅：老宅不利，或迁居，或改造，吉。</p>
<p>○　问战征：宜别遣主帅，改旗易辙，乃可得胜；或更就别路进兵。</p>
<p>○　问讼事：宜罢讼和好，无咎。</p>
<p>○　问六甲：逾月可产，得女。</p>
<p>【例】　友人某来谓曰：现今商事繁忙之时，别有见机，着手一事，请占其成否？筮得《豫》之《晋》。</p>
<p>断曰：“冥豫”者，昏冥于豫，是所谓沉溺而不悟者也。在商业上，是妄想图利，而不知其害也。急宜变志，斯可免咎。爻象如是，当知所戒。</p>
<p>某闻此言，大有所感，返守旧业，免致破产。</p>
</body>
</html>